---
title: यह सुप्रभात नही है
layout: post
last_modified_at: 2017-08-26T02:02:00
author: Vinay Pandey
tags:
- शनि का सच
categories:
- दीर्घ
---
**यह शुभरात्रि भी नही है**

विकलांग श्रद्धा और अंध भक्ति के चलते आज जो कुछ हुआ, उससे पीड़ित मन का स्वयं से सवांद मात्र है ।

यह सच है कि यदि वोटों की राजनीति से परे जा कर शासन इच्छाशक्ति प्रदर्शित करता या प्रशासन अपने तई राजनीतिक दबावों से परे फर्ज अदा करता या  गुरुमीत राम रहीम कोर्ट में न फंसता तो आज जो हुआ वो न होता। पर ये भी सच है कि विकलांग श्रद्धा और अंध भक्ति का ये नासूर तो यूँ ही रहता । बस ये रूप आज देखने न मिलता । 

डेरा के सारे समर्थक गुंडे नही थे ।  पचास हजार की भीड़ मे 50 प्रतिशत से ज्यादा तो महिलाएं बच्चे थे । **जो हरियाणा लंबे घूंघट के लिए बदनाम है वहां महिलाये लाठी ले के सड़क पर आ जाएं तो सोचना जरूरी हो जाता है ।** उनकी इस आस्था का अपना अपना कारण है । बताया जाता है कि पंजाब हरयाणा के गांवों में फैलते नशे के जहर से लड़ने में डेरा ने कई परिवारों की मदद की, उस वक्त जब शासन प्रशासन कुछ नही कर रहा था और कई महिलाएं / परिवार हताश निराश हो चले थे । ये डेरा का महिमा मंडन नही, हताशा की वेदना है । **हताशा के क्षणों में जो सहारा दे दे, लोग उसे मसीह मान लेते हैं । दुनिया के सभी संगठित माफिया गैंग, नकसली और यहां तक कि तालिबान जैसे आतंकवादी संगठन  इस बात को बखूबी समझते हैं ।**याद कीजिये 1990 के दशक की फ़िल्म "दयावान", यही तो कहानी थी । 

प्रश्न फिर उठता है कि क्यों हम बार बार ऐसे दुष्चक्र में फंसते हैं, कभी रामपाल, कभी आसाराम, कभी राम रहीम । 

थोड़ा इतिहास में झांके तो देख सकते हैं कि प्रतीकों के सहारे जीना हमारी ऐतिहासिक कमजोरी रही है । याद आता है 90 के दशक में राजेंद्र यादव ने एक लेख में लिखा था "भारत की एकता राजा अनंगपाल के हाथी की मोहताज रहती है" । रावण हर साल हम जलाते हैं, **महापुरुषों को जितना हम पूजते हैं शायद किसी भी और विकसित सभ्यता में उतना नही पूजा जाता, क्यों ? क्या इसलिए कि हम उनके बड़े शिष्य हैं, नही , कतई नही । यदि हम राजा राम, या गांधी, या भगतसिंह के रास्ते पर वाकई थोड़ा भी चलते होते तो देश के हालात वो नही होते जो आज हैं ।हम उन्हें बस इसलिए पूजते हैं कि हम अपने आप को यकीन दिला सकें कि एक समाज महान अपने महापुरुषों से बनता है, आम आदमी तो एक जैसे ही होते हैं ।** आज भी हम में से कुछ कहते हैं कि जो हो रहा है वो बस एक आदमी के कारण .... और कुछ और कहते हैं कि कुछ नही हो रहा है तो भी बस एक आदमी के कारण ... । मोदी का सीना सही में 56 इंच का है .. नही है .... प्रभु को इस्तीफा देना चाहिए .. नही देना चाहिए .... ये बॉस रहना चाहिये .. जाना चाहिए .. वगैरह वगैरह । 

इस सब मे हम कहाँ... कहीं नही। न ऊधो में, न माधो में । न भाजी में, न भटन में । रंगहीन, गंधहीन, स्वादहीन । ऐसा होने के कुछ फायदे भी हमेशा बताए जाते हैं, आप जवाबदारी के बोझ से मुक्त रह कर आराम से मुंह ढांप कर, पैर पसार कर, चादर तान कर सो सकते हैं , लेकिन ये गुलामी की स्वीकृति है । ये इस बात की स्वीकृति है कि हमारे होने न होने का कोई मूल्य नही है । ये खून के पानी होने की निशानी है । 
जो स्वयं गुलाम बन जाते हैं वो पूरे समय संक्रमण का प्रयास करेंगे ही । 

**भय और साहस की तरह गुलामी भी बहुत संक्रामक रोग है । मानसिक गुलामी आत्मविश्वास की कमी से उपजती है और अंधभक्ति तक जाती है । जब हम मान लेते हैं कि हमारी अपनी योयता, प्रतिबद्धता, मेहनत से कुछ नही होगा, होगा वही जो ऊपर वाला कहेगा, बस वहीं हम गुलामी को ओढ़ लेते हैं । विकलांग श्रद्धा और अंधभक्ति का दौर शुरू हो जाता है और एक न एक दिन वो उसी मोड पर पहुंचती है जो आज देखा गया । गोया रूप अलग अलग अलग होते हैं ।आज सडक़ं पर खून बहा, लाशें बिछीं, पर जब संस्थाएं मरती हैं, समाज टूटते हैं तो वो बे-आवाज  बिखरते हैं। पर उनकी वेदना और क्षति कुछ कम नही होती, घाव नासूर बन कर बहते रहते हैं ।**

तो करें क्या ? अब आज जब सब देख कर नींद उड़ ही गई है, तो क्यों न थोड़ा से जाग ही जाएं । कोई भी समाज कुछ महापुरुषों मात्र से महान नही बनता, आम आदमी को अपना स्तर उठाना पड़ता है । लड़ाई लंका की हो तो केवल राम लक्ष्मण से नही जीती जाती, वानर भालुओं को भी अपना श्रेष्ठतम पराक्रम करना पड़ता है । 

 **जहां हैं, वहां अपनी मौजूदगी का एहसास कराये, अपनी गैरत को जिंदा रखें, सियारों की तरह तरह "हुआ हुआ" न करें । हर आयाम को निष्पक्ष रूप से तर्क पर कसें । लचीलापन जरूर रखें पर दंडवत न हों। ऐसा करेंगे तो ही विकलांग श्रद्धा और अंध भक्ति का शिकार होने से बचे रहेंगे । आत्मविश्वास का प्रकाश रहेगा तो अंधविश्वास का अंधकार स्वयं दूर रहेगा ।**

पंचकूला में जो अंधभक्त भीड़ थी, वो ज्यादा शिक्षित नही थी और न ही स्वार्थी थी । पर हमारी भीड़ उच्च शिक्षित भी है और स्वार्थी भी । हमारी अंधश्रद्धा की चोट समाज सहन नही कर पायेगा । लाठी हाथ पर पड़े तो आदमी चल लेता है, पर सिर पर पड़े तो आदमी 'चल देता है' । यही समाज और देश का भी सच है । 

**अपनी जगह पर खड़े होना, फर्ज निभाना कठिन है ...... बहुत कठिन ... पर यदि हम पंचकूला की भीड़ का हिस्सा नही बनना चाहते हैं तो कोई विकल्प भी तो नही है ।**

🙏🙏


