---
title: घूमता आईना
layout: post
last_modified_at: 2023-08-14T00:09:00
author: Vinay Pandey
tags:
- सोम का मर्म
- घूमता आईना
categories:
- दीर्घ
---
(साप्ताहिक समीक्षा - अंक 33)
रविवार, अगस्त 13, 2023.

इस हफ्ते बाजार में फ्रीडम सेल शुरू हो गईं। रिपोर्ट है कि **"उधार का उपभोगीकरण"** के चलते कार / टी वी / मोबाइल आदि के बाजार में प्रीमयम और लग्जरी कैटेगरी की डिमांड तेजी से बढ़ रही है। खुदरा लोन अब जी डी पी के 10% तक पहुँच रहा है। इसी के साथ एक अन्य रिपोर्ट बता रही है कि 11 साल बाद एन एस सी / एन एस एस / पी पी एफ आदि छोटी बचत में निवेश घटा है। यानी बचत घट रही है और कर्ज बढ़ रहा है। **अर्थनीति के नजरिये से ये अच्छा है या नही, इस पर मतभेद हो सकते हैं पर ये निश्चित ही सामाजिक सोच में बड़े बदलाव का द्योतक है।** प्रश्न यह है कि क्या हम इस बदलाव के परिणामों के लिए तैयार हैं?

 
परीक्षा का प्रकार बदलते ही नतीजे बदल जाते हैं। पिछले तीन सालों से रायपुर विश्वविद्यालय में यू जी और पी जी की परीक्षाएं ऑनलाइन मोड़ में हो रहीं थीं। 95% से ज्यादा छात्र पास हो रहे थे और ज्यादातर फर्स्ट डिवीजन थे, इस बार ऑफलाइन परीक्षा हुई और सिर्फ 39% रिजल्ट देखकर सब सकते में हैं।  रेकॉर्ड 1700 छात्र ऐसे हैं जिन्हें किसी न किसी विषय मे शून्य अंक मिले हैं। अब नियम शिथिल कर दो विषयों में फेल छात्रों को भी पूरक पात्रता दी जा रही है। **चिंता विश्वविद्यालय की परीक्षा की नही है। असल चिंता  जिंदगी की परीक्षाओं की है। एक तो ये ऑफलाइन ही होती हैं, उस पर सब्र और हौसले की परीक्षा का सिलेबस पहले से बड़ा और कठिन हो गया है। उस पर भई 'दुबरे को दो आषाढ़' की तर्ज पर रिश्तों की जिस पाठशाला में इनका अभ्यास कराया जाता था वो मोबाइल में गुम हो गई है और तुर्रा ये भी कि इनमें पूरक परीक्षा नही होती।** शायद हम लोग फिर भी खुशकिस्मत हैं कि कुछ पुराने ऑफलाइन रिश्ते अब भी जिंदा हैं जो परीक्षा की घड़ी में खुद ब खुद दस्तक देने लगते हैं। 

वैसे हौसलों की परीक्षा की बात करें तो इस सप्ताह 5 साल बाद फिर एशियन हाकी चैंपियनशिप में झंडा लहराने वाली भारतीय हॉकी टीम के कुछ सदस्यों के सफर का जिक्र लाजिमी है। कार्ति सेल्वम की मांजी ने नौकरानी का और पिता ने चौकिदार का काम किया, जुगराज सिंह के पिता कुली का काम करते थे, जूते न होने के कारण ट्रायल में नही जा पाते थे, कृष्ण बहादुर पाठक ने 12 की उम्र में मां को खोया और 2016 में अंतर्राष्ट्रीय डेब्यू के पहले पिता को। **पर किसी ने भी हौसला नही खोया, सपनों का "गोल" हासिल कर के दिखाया।** 

लापरवाही के किस्से सामने आते ही रहते हैं, इस हफ्ते भी एक पुरानी कहानी खुली। 2017 में रायपुर में स्टाफ नर्स सहित कुल 495 पदों के लिए आवेदन मंगाए गए, करीब 30000 उम्मीदवारों ने डी डी सहित आवेदन जमा किये। बाद में भर्ती योजना रद्द हो गई। मेडिकल कालेज प्रबंधन डी डी अलमारी में रख कर सो गया। लगभग 70 लाख के डी डी  न सरकारी खाते में जमा हुए न आवेदकों को वापस हुए। जिस अलमारी में डी डी थे, उस पर ताला तो पहले से बंद था अब तो एक अन्य प्रकरण की जांच में वो कमरा भी पुलिस ने सील कर दिया है। **जिम्मेदारों के समय पर निर्णय न लेने के कारण गरीबों का पैसा भी डूब गया और सरकार के काम भी न आया।** यानी खाया पिया कुछ नही गिलास फोड़ा बारह आना..।  **सबसे बड़ी समस्या है अनिर्णय की और शायद इसका सबसे बड़ा कारण है अधिकारियों मे "अधिकारियों योग्य गुणों" का अभाव।** जवाबदारी कोई लेना ही नही चाहता। जिन पर प्रशासनिक निर्णय लेने, नियमों के सरलीकरण एवं स्पष्टीकरण की जवाबदारी होती है वे खुद नियमों और प्रक्रियाओं का हवाला दे कर, पालथी मार कर बैठ जाते हैं। **भूल जाते हैं कि कानून आप को संरक्षण भी देता है, अधिकार भी और जवाबदारी भी कि तर्कसंगत विवेचना के साथ नियमों को बदलना, उन्हें शिथिल करना और उन से इतर काम करना भी संभव है। शर्त है  - मंशा सही हो और बात तथ्यों और तर्कों के साथ कागज पर दर्ज हो। पर अगर मंशा ही न हो तो कोई क्या करे?** 

चिंता भरी एक रिपोर्ट उड़ता पंजाब से भी आई। रिपोर्ट के मुताबिक नशे ने डेढ़ साल में 272 जानें लीं। हर दूसरे दिन एक मौत हो रही है। अनुमान के अनुसार 25 लाख नशा कर रहें है और 9 लाख नशा मुक्ति केंद्रों में रजिस्टर्ड हैं। यह सब तब जबकि सरकार का दावा है कि 15 माह में 16 हजार से ज्यादा केस दर्ज हुए हैं और 21 हजार से ज्यादा गिरफ्तारी हुई हैं। **चिंता यह है कि नशा राज्य दर राज्य फैलता जा रहा है।** बढ़ते अपराध बता रहे हैं कि छत्तीसगढ़ जैसा छोटा राज्य भी शायद इससे मुक्त नही, **और बड़ी चिंता यह कि जैसी चिंता चहुंओर दिखनी चाहिए, वैसी कहीं दिखती नही।** अब तो राम जी ही भला करें और खुदा खैर करे...

**स्वतंत्रता दिवस के पूर्व जब बीते सप्ताह पर "आईना" घूम रहा है तो कुछ बेहतर नतीजों के लिए नवाचार में प्रयासरत बहुत सी खबरें भी सामने हैं।** बात बस इतनी है कि ये खबरें अक्सर उस पीपली लाइव रिपोर्टिंग और आग उगलती  सोशल मेसेजिंग का हिस्सा नही बनती हैं जो अपने फितूर में ही डूबी हुई है। ताज भोपाली का शेर है -
*“तुम्हारी बज़्म से बाहर भी एक दुनिया है,* 
*मेरे हुज़ूर बड़ा जुर्म है ये बेख़बरी।”*

तो आइए देश विदेश की कुछ प्रेरक और सकारात्मक खबरों पर नजर डालें। रायपुर के शासकीय गोकुलराम वर्मा प्रायमरी स्कूल की शिक्षिका जान्हवी यदु स्लम एरिया से आने वाले बच्चों को स्कूल यूनिफार्म पहनने के लिए प्रेरित करने और उनके साथ करीबी संवाद के लिए खुद भी यूनिफॉर्म में रोज स्कूल जाती हैं। देश के सबसे बड़े अनाथ आश्रम 'अपना घर' से जुड़े रिटायर्ड आई ए एस सुभाष शर्मा पिछले 4 साल में ऐसे 740 बिछुडों को परिजनों से मिलवा चुके हैं जो मानसिक रूप से बीमार थे और याददाश्त के तौर पर इक्का दुक्का बातें और निशानियां ही बता पाते थे। मिस्र के डॉक्टर हेशाम बच्चों के डर को दूर करने स्वयं बच्चों के साथ स्ट्रेचर पर बैठकर ऑपरेशन थियेटर जाते हैं। पर सबसे ज्यादा सुर्खियों में रही ख़बर थी - 70500 करोड़ के श्रीराम ग्रुप के फाउंडर आर त्यागराजन द्वारा घर व एक छोटी कार छोड़ कर अपनी 6000 करोड़ की संपत्ति कर्मचारियों के लिए दिया जाना। उन्होंने महात्मा गांधी को कोट करते हुए कहा - *"एक ऐसी कम्पनी बनाएं जो समाज और रोजगार के लिए धन पैदा करे। इसे एक ट्रस्टी की तरह चलाये, आप केवल धन बनाने के लिए जिम्मेदार हैं, उसके मालिक नही।"* **पाने की अंधी दौड़ में सब छोड़ना आसान नही है, यह भारतीय संस्कृति के मर्म का परिचय है।** त्याराजन जी के उद्दात्त विचार का अभिनंदन एवं अभिवादन। 

खबरें और भी रहीं - हॉलीवुड में ए आई के खिलाफ हड़ताल के 100 दिन, हिंदुस्तान में रजनीकांत की फ़िल्म 'जेलर' की ओपनिंग पर बेंगलुरु और चेन्नई में ऑफिसों में अवकाश, हवाई में जंगल की आग शहर तक पहुँचने से जान माल का व्यापक नुकसान, वनडे वर्ल्ड कप के लिए बी सी सी आई की तैयारियों में कमी, रायपुर में एक लाख वन्देमातरम का रिकार्ड, लखनऊ में मल्टीप्लेक्सेस को 15 अगस्त को देशभक्ति वाली फिल्मों के निशुल्क प्रदर्शन का आदेश .. आदि। पर बड़ी खबरें थीं - मणिपुर से निरन्तर आते चिंताजनक समाचार और तीनों सारभूत विधियों - आई पी सी, सी आर पी सी एवं इंडियन इविडेंस एक्ट में व्यापक परिवर्तन की शुरुआत। **मणिपुर  की स्थिति पर कुछ कहने के लिए अब शब्द शेष नही हैं और कानूनों में बदलाव के ऊपर कोई टिप्पणी हेतु अभी अध्ययन पूरा नही है, अस्तु इस अंक में यहीं तक।**

**अपनी जिम्मेदारी निभाना और निर्णय लेना बहुत कठिन होता है। दशकों से जो पृष्ठभूमि बानी हुई है, उसमें तो ये लगभग असम्भव सा है परन्तु क्रांति के माह अगस्त में अगर स्वतंत्रता की रक्षा का संकल्प लेना है तो जिम्मेदारियों का निर्वहन करना ही  होगा, असंभव के विरुद्ध भी।**

स्वतंत्रता दिवस की अग्रिम शुभकामनाएं ..

जय हो।

- विनय पांडेय।

🙏🌷🌷🙏


