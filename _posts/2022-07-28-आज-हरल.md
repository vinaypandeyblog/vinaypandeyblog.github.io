---
title: आज हरेली
layout: post
last_modified_at : 2022-07-28T10:35:00
author: Vinay Pandey

tags:
- गुरु का ग्यान

categories:
- दीर्घ

---

आज छत्तीसगढ़ का सबसे महत्वपूर्ण त्यौहार - हरेली, पारम्परिक रूप से त्योहारों के मौसम की प्रथम कड़ी। 

आज के दिन पारंपरिक रूप से घरों में नीम की पत्तियां लगाई जाती हैं, दरवाजे पर लोहे की कील लगाई जाती है, किसान अपने उपकरणों की पूजा करते हैं। आज के दिन गेड़ी, जोकि छत्तीसगढ़ का एक प्रमुख नृत्य है, के साथ ही और भी नृत्य अपने पूरे रंग में किए जाते हैं।

*अब जरा प्रतीकों पर ध्यान दें।*  
नीम परम्परागत रूप से कीट नाशक, प्रदूषण निवारक और रोग प्रतिरोधक माना जाता है। *हरियाली का, सावन का, जीवन का, आनंद तभी है जब निरोग हों या रोगों से लड़ने और जीतने की शक्ति हो।* 

 कील  पुराने जमाने से दरवाजों की मरम्मत का मुख्य साधन होती थी। *दरवाजों का, चाहे वो घर के हों या जीवन के, ठीक होना बहुत जरूरी है। समय पर खुलें नही तो अवसर निकल जाते हैं और समय पर बंद न हों तो अनचाही विपत्तियों को आने से रोक पाना संभव नही हो पाता।*

और कृषि के औजारों की पूजा संकेत है, श्रम के सम्मान  का। *जो समाज श्रम का सम्मान नही करता, वो कितना भी आर्थिक विकास कर ले, जीवन मे आनंद की अनुभूति नही कर सकता।*

 उत्सव का एक प्रतीक गेड़ी भी है, बांस पर खड़े हो कर ऊंचे दिखते चपल युवा, विस्मित कर देते हैं।  *बड़ा गहरा संकेत है, ऊंचाई हासिल करने के प्रयास में पैर जमीन पर न होने के बाद भी जमीन से जुड़े रहना वाकई बड़ी बात है और ऊंचाई हासिल कर चपलता के साथ संतुलन बनाये रखना उस से भी बड़ी बात। वरना आज के समय मे जरा सी ऊंचाई छूते ही लोग जमीन छोड़ देते हैं, ये अलग बात है आगे चल कर न घर के रहते हैं न घाट के।* आज सुबह का अखबार बता रहा है कि एक विमान कंपनी (जिसका नाम ही मसालेदार है) हवा में उड़ने में इतनी व्यस्त हो गई थी कि जमीन पर सावधानी बरतने की जवाबदारी ठीक से नही निभाई। नतीजतन अब पचास प्रतिशत उड़ानों पर रोक लगा दी गई है। 

एक संकेत और, जितने भी नृत्य हैं उनकी पोशाक बड़ी रंग बिरंगी होती है और इन रंगों का कोई तयशुदा मानक नही है। इन मे लाल रंग भी मिलेगा, नीला भी , हरा भी, पीला भी और तो और काला भी मिलेगा। इनमें केवल चटक रंगों की घटाएं ही नही, मुलायम सलोने रंगों की छटाएँ भी हैं। *मनोवैज्ञानिक बताते हैं कि रंगों का व्यक्ति की आंतरिक ऊर्जा से बड़ा गहरा संबंध है।*  गत वर्ष लगभग इसी समय, एक मल्टीनेशनल कंपनी में उच्च पद पर कार्यरत एक बिटिया ने एक बड़ा अनुभव साझा किया था। बताया कि कैसे ध्यान के एक प्रयोग में जब उसने रंगोली में एक ऐसे रंग का प्रयोग किया जिसका प्रयोग वो सामान्यतः नही करती थी, तो ऊर्जा के स्तर में एक अलग ही परिवर्तन की अनुभूति हुई। मेरी समझ मे संकेत यह कि *जीवंतता का संदेश विविधता में होता है, एकरूपता में नही। जहां जीवन होगा, वहां कई रंग होंगे, कई रूप होंगें, सुर होंगें। विविधता को स्वीकारें, उसे स्थान दें, सम्मान करें। एकरूपता में जीवन का रस नही है।* लाल ग्रह "मंगल" है पर उसमे मंगल नही है। मंगल तो हमारी धरती पर है जो रंग बिरंगी है कहते ही हैं "जंगल मे मंगल", जंगल हरियाली का प्रतीक है, और अब तो वैज्ञानिक भी कहते हैं कि बिन हरियाली सब सून।

इस उत्सव के समय पर भी ध्यान दें। इसे मनाते हैं - सावन की अमावस्या को। वैसे अमावस और सावन विरोधी हैं। अमावस अंधकार और निराशा की प्रतीक मानी जाती है जबकि सावन हरियाली का और वो भी ऐसी हरियाली कि कहते हैं - _'सावन के अंधे को सब हरा हरा ही दिखता है'_। *संकेत कि उत्सव तब मनाएं जब जीवन के अमावस में भी सृजन का स्वर गूजें, अंधेरे में भी हरियाली झलके।* 


यह भी कि जब धान की बुवाई हो जाती है, नन्हा धान जमीन से बाहर टुकुर टुकुर झांकने लगता है, बस वही क्षण होता है सुस्ताने का - थकने और फिर आगे बढ़ने के बीच, जरा सा झूमने का, थिरकने का। *हमें चाहिए कि जब भी हम जीवन के ऐसे किसी दोराहे को पार करें, जिसमे कठिन श्रम के बाद कुछ  संभावनाएं जागें और आगे फिर उन्हें सम्हालने की जवाबदारी हो, तो संधिकाल में  जरा सा झूम जरूर लें।*

 एक और नजरिये से देखें। हरेली सावन के माह में ही मनाई जाती है। क्यों ? शायद इसलिए कि सावन शिव को समर्पित माह  है। *एक शिव ही हैं जो विष पी के भी न केवल नृत्य करते हैं वरन 'नटराज' हैं।  संकेत यह है कि अगर शिव की तरह इच्छाओं से परे जा कर और निस्पृह हो कर जिएंगे, तात्कालिक क्षुद्र स्वार्थों से ऊपर उठ कर सबके दूरगामी हित के बारे में सोचेंगे, तभी प्रकृति की रक्षा की प्रेरणा मिलेगी और भविष्य में भी हरियाली का दर्शन कर पाएंगे।* 

अमावस, सावन और हरियाली का रिश्ता बड़ा गहरा है और बहुत से संकेतों को समेटा हुआ है।

*पुनः आप सब को हरेली की हार्दिक शुभकामना के साथ।* 

- विनय पांडेय

(संशोधित / मूल आलेख 20.07.21)

🙏🌷🌷🙏
