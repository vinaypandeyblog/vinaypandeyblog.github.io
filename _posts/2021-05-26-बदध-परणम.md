---
title: बुद्ध पूर्णिमा
layout: post
last_modified_at: 2021-05-26T11:24:00
author: Vinay Pandey
tags:
- बुध की सुध
categories:
- दीर्घ
---
आज के दिन ही, दुनिया के चौथे सबसे बड़े धर्म, बौद्ध धर्म, के संस्थापक गौतम बुद्ध का जन्म हुआ था, इसी दिन उन्हें ज्ञान की प्राप्ति हुई थी और इसी दिन उनका महानिर्वाण भी हुआ था। आज 50 करोड़ से ज्यादा मतावलंबियों के साथ विश्व में 20 से अधिक देशों में बौद्ध धर्म बहुसंख्यक या प्रमुख धर्म के रूप में हैं। यह पर्व हर जगह मनाया जाता है। कहीं वेसाक के नाम से, कहीं सागादाव के नाम से, कहीं हनमतसुरी के नाम से, कहीं विसाख बुचा के नाम से और कहीं फो दैन के नाम से। हिन्दू धार्मिक मान्यता में भगवान बुद्ध को श्रीविष्णु का नौवां अवतार भी माना जाता है।  

भगवान बुद्ध ने मानव के कर्म को नैतिक संस्थान का आधार बताया है। *भगवान बुद्ध के अनुसार धम्म यानी धर्म वही है जो सबके लिए ज्ञान के द्वार खोल दे और यह भी कि केवल विद्वान होना ही पर्याप्त नहीं है, ज्ञानी वही है जो अपने ज्ञान की रोशनी से सबको रोशन करे। धर्म को लोगों की जिंदगी से जोड़ते हुए भगवान बुद्ध ने बताया कि करूणा, शील और मैत्री अनिवार्य है।*

कलिंग युद्ध की विभीषिका से उपजे मौत के तांडव ने चण्ड अशोक को धम्म अशोक के मार्ग पर प्रवृत्त किया जिसने कालांतर में पूरे समाज की दिशा और दशा बदल दी। 

आज पुनः एक अभूतपूर्व विभीषिका सम्मुख है और पूरी दुनिया उससे पीड़ित है, व्याकुल है, और जूझ रही है। आज जो परिदृश्य है, वो बच्चन जी के शब्दों में - 

_"यह महान दृश्य है_
_चल रहा मनुष्य है_
_अश्रु-स्वेद-रक्त से_
_लथपथ, लथपथ, लथपथ_
_अग्नि पथ! अग्नि पथ! अग्नि पथ_

*बुद्ध का बताया अष्टांग मार्ग - सम्यक दृष्टि, सम्यक संकल्प, सम्यक वाक, सम्यक कर्म, सम्यक जीविका, सम्यक प्रयास, सम्यक स्मृति, सम्यक समाधि, आज भी उतना ही सम्यक है जितना वो ईसा से 500 वर्ष पूर्व था और जितना प्रभावी वो अशोक के ह्रदय परिवर्तन के समय था।* 

महानिर्वाण के पूर्व भगवान गौतम बुद्ध से उनके प्रिय शिष्य आनन्द ने पूछा कि जब सत्य का मार्ग दिखाने के लिए आप या कोई आप जैसा पृथ्वी पर नहीं होगा तब हम कैसे अपने जीवन को दिशा दे सकेंगे?

भगवान बुद्ध ने जवाब दिया – *“अप्प दीपो भव” अर्थात अपना दीपक स्वयं बनो।* किसी दूसरे से उम्मीद लगाने की बजाये अपना प्रकाश (प्रेरणा) खुद बनो। खुद तो प्रकाशित हों ही, लेकिन दूसरों के लिए भी एक प्रकाश स्तंभ की तरह जगमगाते रहो।

*कितनी बड़ी बात है - "अप्प दीपो भव"।* महज तीन शब्दों में स्वान्तः सुखाय से जगत कल्याण तक का रास्ता और ज्ञान से निर्वाण तक का रास्ता। परन्तु दीपक बनना सरल नहीं है। सूरज दुनिया को रोशनी देता है, अकेला जलता रहता है फिर भी चलता रहता है, इसलिए सूर्य को आराध्य माना जाता है। परन्तु अस्ताचल की ओर गमन करते सूर्यदेव भी अंधेरे से संघर्ष के लिए  दीपक का ही भरोसा करते हैं। *सूर्य की भांति कुछ विलक्षण ही दमक सकते हैं परन्तु दीपक की भूमिका सामान्य लोग भी निभा सकते हैं।* दीपक छोटा होता है, परंतु नन्ही सी बाती और जरा से तेल के साथ वो अंधकार से संघर्ष करता है, लोगों को ठोकर खाने से, गिरने से बचाता है, पथिक की उम्मीदों को बनाये रखता है।  *'बाती' क्या है, आत्मा की शुद्धता का निचोड़ और तेल क्या है - स्नेह, जो व्यक्ति को समाज से जोड़ता है। इसलिए बुद्ध ने यह नही कहा कि सूर्य बन जाओ, उन्हें पता था कि वो सबके लिए संभव नही, उन्होंने कहा कि दीपक बनो।*

*आज के दौर में इसकी बहुत जरूरत है।* फोन उठा के जिससे बात करें, तो ऐसा कोई नही मिलता जिसने कोई करीबी न खोया हो। समय कठिन है, *तात्कालिक तौर पर भौतिक रूप से सबके साथ खड़े होना संभव नही भी हो, तो भी कम से कम किन्ही एक दो के साथ दूर तक और देर तक खड़े रहने का संकल्प तो ले सकते हैं।*

कई बार मन अशांत और खिन्न हो जाता है। विभीषिका पर इतनी बहस -  एक तरफ ये आरोप कि कुछ किया ही नही गया दूसरी तरफ ये दावा कि जो किया गया उससे अच्छा तो कुछ हो ही नही सकता था। या तो एक सिरा या दूसरा, कोई मध्य मार्ग नही। पर जब ध्यान से देखो, तो उसी में उम्मीद भी जागती है। सौ लोगों के किसी भी ग्रुप में आप इस सिर फोड़ी में 10 से ज्यादा लोगों को शामिल नही पाएंगे। और इस बीच खबरें भी आती हैं, कहीं कोई ऑटो को एम्बुलेंस बना कर लगा है, कहीं कोई भोजन सेवा दे रहा है, कहीं कुछ नौजवान मोक्षधाम और श्मशान में सेवा दे रहें हैं। बहुत लोग हैं जो दीपक की तरह खामोशी से लगे हुए हैं, समाज की असली उम्मीद यही हैं।  *असंभव सा है .. पर फिर भी ..वाद विवाद से परे हमे मानना ही होगा कि समाज हमारे लिए तभी काम आ पायेगा, जब हम समाज के कुछ काम आ पाएंगे।* जरूरी है कि हम विपदा से मुकाबले के लिए सन्नद्ध हों। इसमे कष्ट और पीड़ा होगी, इसे सहें परंतु इसी से संघर्ष और नवनिर्माण का रास्ता भी ढूंढें। 

*आइए, इस बुद्ध पूर्णिमा के दिन हम भी कहीं कोई छोटा सा एक दीप जलाने का संकल्प लें और अगर वो संभव न हो तो भी कोई बात नही, कम से कम इतना संकल्प ही लें कि हमारे अडोस पड़ोस में, परिचितों में, यदि कोई दीपक की भूमिका में प्रज्वलित है तो उसको इतना स्नेह तो दें कि बाती सिर्फ इसलिए खाक न हो जाए कि स्नेह कम पड गया।  इतना भी कर सके, तो कुछ संतोष तो रहेगा।*

बुद्ध पूर्णिमा पर  सामाजिक सरोकार के लिए सक्रिय आप जैसे स्वतः प्रकाशित महामना का पुनः अभिवादन ....

- विनय पांडेय

🙏🌷🌷🙏


