---
title: घूमता आईना
layout: post
last_modified_at : 2023-03-12T10:04:00
author: Vinay Pandey

tags:
- रवि दर्शन

categories:
- दीर्घ

---

(साप्ताहिक समीक्षा - अंक -10)

8वें अंक की शुरुआत दूर जापान की खबर से थीऔर पिछले यानी 9वें अंक की भारत के एक गांव से। सो इस बार फ्यूजन से। संगीत मे फ्यूजन का प्रयोग अपने समय में प. रविशंकर और जगजीत सिंह ने खूबसूरती से किया, पर खबरों में यह प्रयोग एक संयोग मात्र है, (चाह कर भी ऐसा कर पाना मेरे प्रयास की सीमा और बुद्धि की क्षमता से परे है)।

सोमवार को एन रघुरामन जी के मैनेजमेंट फंडा में कोल्हापुर के माणगांव की प्रेरक कहानी थी। मैनेजमेंट के विद्यार्थी जानते हैं *कार्यपद्धति में सुधार का एक बहुप्रतिष्ठित जापानी तरीका है काइजन _'अच्छा बदलाव'_ -एक बार मे एक कदम। छोटे छोटे कदम उठाते जाएं, आदतें पूरी बदल जाती हैं।* लगभग डेढ़ लाख की आबादी वाले माणगांव में कुछ इसी तर्ज पर,  होली से एक नया नियम लागू किया गया। शाम 7 से 8.30 तक टी वी, फोन और सभी गजट बंद रखे जाएंगे और ये समय किताबें पढ़ने और परिवार वालों से बातें करने के लिए सुरक्षित रखा जाएगा। जो परिवार उल्लंघन करेगा, उसे 5 चेतावनी दी जाएंगी, फिर संपित्त कर बढ़ा कर जुर्माना लगाया जाएगा। 

*आज जब रिश्ते फोन के मोहताज हो गए हैं और खबरें गैजेट्स की तो जड़ों से जुड़ने की ये कवायद बहुत महत्वपूर्ण है। यह नही की ज्ञान विज्ञान से, तकनीक के इन नए साधनों से कोई उज्र है, कोई परहेज है। बात सिर्फ इतनी कि अति न हो।* स्वामी विवेकानंद से किसी ने पूछा विष क्या है, उन्होंने बड़ा सुंदर उत्तर दिया कि किसी भी चीज की अति विष समान है। *जीवन में आनंद के लिए समृद्धि के साथ संस्कृति का संतुलन बहुत जरूरी है।* गुरुदेव ने कहा था वीणा के तारों को इतना कसो मत कि टूट जाएं और इतना ढीला भी मत छोड़ो कि उनसे सुर न निकले। इस संतुलन को हासिल करना ही फ्यूजन की खूबसूरत कला है, श्रमसाध्य है, पर बहुत जरूरी है।    

इसी दिन संवेदना के तारों को झंकृत करती एक खबर और आई। छत्तीसगढ़ की मारो नगर पंचायत के 72 वर्षीय रिटायर्ड होमगार्ड इंस्ट्रक्टर बद्री विशाल दुबे ने अपने बेटे की याद में अपनी दस डेसिमिल जमीन और मकान बच्चों के स्कूल के लिए दान कर दिया। बेटे चंद्रेश की इच्छा थी कि वो बड़े हो कर अपनी कमाई से गरीब बच्चों के लिए स्कूल खोलेगा, पर करोना के कहर ने ख्वाहिश पूरी न होने दी। किसी की याद में रो लेना फिर भी आसान है, जवाबदारियों को उठाना कठिन है पर *घर परिवार की जवाबदारियों को उठाते हुए समाज के लिए कुछ सोचना और करना, स्तुति योग्य है।* ऐसी यादों ने ही रॉकफेलर रिसर्च इंस्टिट्यूट को जन्म दिया था, जहां 1944 में पीढ़ी दर पीढ़ी अनुवांशिक गुणों के डी एन ए द्वारा हस्तांतरण की खोज हुई और इसने जीववैज्ञानिक खोजों की दिशा हमेशा के लिए बदल दी। कौन जाने, ये स्कूल भविष्य में किस प्रतिभा को तराशेगा, कौन से नए रास्ते को खोलेगा। *महत्वपूर्ण न परिमाण (मात्रा) है न परिणाम, महत्वपूर्ण है भावना और दिशा।*

इस सप्ताह 8 तारीख को होली भी थी और महिला दिवस भी। होली पर चर्चा पृथक से हो चुकी इसलिए यहां केवल महिला दिवस की चर्चा।  इस दिन अखबार में साहस और जिजीविषा पर आधारित बहुत सी प्रेरक कहानियां आईं। जम्मू से पुलिस इंस्पेक्टर शाहिदा परवीन की, वायुसेना से ग्रुप कैप्टन शलिजा धामी के कॉम्बैट यूनिट की पहली महिला कमांडर बनने की। इस अवसर पर अखबारों ने सबको याद किया अहिल्याबाई से सावित्रीबाई फुले तक, इंदिरा गांधी से निर्मला सीतारमन तक और गीता गोपीनाथ से माधवी पुरी बुच तक। महत्वपूर्ण बात यही कि *ये अवसर रेखांकित करते हैं कि कोई भी समाज टुकड़ों में बंट कर प्रगति नहीं कर सकता और समरसता के लिए अधिकारहीन सम्मान नही, सम्मानपूर्ण अधिकार आवश्यक है।*

12 मार्च को 1993 ब्लास्ट के 30 वर्ष पूरे हुए। एक बार फिर वो कहानी आई कि यदि मुंबई दंगों के सिलसिले में 9 मार्च को गिरफ्तार गुल मोहम्मद उर्फ गुल्लू की बात को पुलिस ने गंभीरता से लिया होता तो शायद बड़ी त्रासदी बच जाती। पर ऐसा हो न सका। *आज उसे याद करने का उद्देश्य किसी को दोष देने का नही, बस खुद को ये याद दिलाने का कि कई बार हम अपनी ड्यूटी में जिन चीजों को महत्वहीन समझ कर छोड़ देते हैं, उनके नतीजे कितने बड़े और घातक हो सकते हैं।* जब तक ये याद नही रखेंगे तब तक ऑर्थर हैली के उपन्यास ओवरलोड की वही पंक्तियां बार बार याद आएंगी कि _"काश वो हो गया होता, जो नही हुआ या वो नही होता, जो हो गया तो जो अनचाहा हुआ वो न हो पाता या जो चाह कर भी नही हो पाया वो हो जाता"_। पर पछताने से कुछ बदलता कहाँ है ? *हर वक्त, सतर्क रहने की आदत जरुरी है। ये आदत बदलना आसान नही है, पर एक कदम तो चलें।* बात "काइजन" से शुरू हो कर फिर वहीं पहुँच गई।

*आदतों को बदलना मुश्किल है, असम्भव सा लगता है पर कुछ बेहतर चाहिये तो कुछ बदलना भी होगा, असम्भव के विरुद्ध भी।*

जय हो।

- विनय पांडेय। 

🙏🌷🌷🙏
