---
title: वैचारिक क्रांति के अग्रदूत  श्री कृष्ण
layout: post
last_modified_at: 2018-09-03T02:08:00
author: Vinay Pandey
tags:
- सोम का मर्म
categories:
- दीर्घ
---
//27 नवम्बर 1987 को आकाशवाणी पर प्रसारित पिताजी (स्व. प्रोफेसर नंदकिशोर पांडेय जी)  की वार्ता पर आधारित//

श्रीकृष्ण को वैचारिक क्रांति के अग्रदूत के विशेषण से  संबोधित करना अटपटा लगता है, क्योकि राम एवं कृष्ण इस देश की ऐसी विभूतियां हैं जिनके आगे भगवान के सिवा कोई अन्य विशेषण उचित ही नही लगता। फिर इस संबोधन का क्या औचित्य ? कारण - ऐसे लोगों की कमी नही जो नास्तिक हैं, अवतारवाद पर विश्वास नही करते। उन्हें लगता है कि किसी को ईश्वर मानने से उसकी विचार श्रेष्ठता पर चर्चा संभव नही होगी। अतः यहां हम श्रीकृष्ण के लिए न्यूनतम  विशेषण ले कर चलते हैं। 

**विचार क्या है ? उसकी उपादेयता क्या है? मेरी दृष्टि में विचार - चिंतन का फल है और उसकी उपादेयता है - जीवन को दृष्टि / दिशा प्रदान करना ।** 

किसी भी विचारक/ चिंतक / महापुरुष के विचार-सार को समझने के लिए उसके दद्वारा व्यक्त विचारों एवं आचरण दोनों की देखना चाहिए।  **विचार को समझने से आचरण का आधार पता चलता है और आचरण को देखने से विचार की प्रामाणिकता।**  इस पृष्ठभूमि में देखें - कृष्ण ने अपने जीवन से, कर्म से, वाणी से समाज को क्या विचार दिए, क्या दृष्टि दी। 

**विचार जगत को श्रीकृष्ण का आधारभूत योगदान है कि उन्होंने जीवन के संघर्ष को ही विचार की वास्तविक भूमि माना।** श्रीकृष्ण के विचारों का प्रतिनिधित्व गीता करती है और गीता का जन्म कुरुक्षेत्र की रणभूमि में हुआ। मानवता के इतिहास में सम्भवतः ऐसा कभी नही हुआ। सारे दर्शन, धर्म ग्रंथ शांत चित्त से रचे गए। कृष्ण पहले से अनुमान लगा कर भी तो अर्जुन को सिखा पढ़ा कर ला सकते थे। किन्तु उन्होंने ऐसा नही किया, क्योंकि वो बताना चहते थे कि **वही विचार जीवन के लिए उपयोगी होता है जो स्वयं जीवन के संघर्ष से उपजे।** विचार जगत की यह क्रांतिकारी घटना थी।

**कृष्ण का दूसरा महत्वपूर्ण योगदान है कि उन्होंने जीवन को समग्रता में देखा।** उनके जीवन और विचारों में समग्रता है। महाभारत के कृष्ण - कूट-कौशल का, गीता के कृष्ण -अलौकिकता का, चैतन्य महाप्रभु के कृष्ण - प्रेमी रूप का, गांधी के कृष्ण अनासक्ति का, तिलक के कृष्ण कर्मयोग का प्रतिनिधित्व करते हैं, और श्रीकृष्ण के जीवन चरित्र के ये केवल कुछ स्वरूप है, ऐसे अनेकों हैं। यह भी कि उनके पहले के लगभग सारे विचारकों ने भोग की तुलना में त्याग, प्रवृति की तुलना में निवृत्ति, गृहस्थाश्रम की तुलना में सन्यासाश्रम .. को श्रेष्ठ बताया था।  कृष्ण ने विरोधी दिखने वाली प्रवृतियों में संतुलन और सामंजस्य स्थापित किया । ऐसी समग्रता, जीवन के इतने रंग किसी और विचारक / महापुरुष में नही मिलेगी।

**कृष्ण का एक और महत्वपूर्ण योगदान कर्मयोग है। पहली बार गीता में उन्होंने बताया कि कोई भी कर्म स्वयं में भला या बुरा नही है।**  गीता के अनुसार धर्म और अधर्म, न्याय और अन्याय, सत्य और असत्य इन सबका कर्म के स्वरूप से संबंध नही है। **कर्म के स्वरूप पर विवाद करना अनावश्यक ही नही अवांछनीय भी है। क्या करणीय है क्या अकरणीय, इसका निर्णय कार्य के स्वरूप से नही, वरन कार्य के उद्देश्य एवम कर्ता की मूल भावना के आधार पर किया जाना चाहिए।** यही कारण है कि कृष्ण को "नरो वा कुंजरो" में भी सत्य के दर्शन होते हैं। महाभारत के युद्ध मे श्रीकृष्ण ने कई बार छल का प्रयोग किया परन्तु फिर भी उन्होंने इसे धर्मयुद्ध प्रतिपादित किया । 

**कृष्ण का सर्वाधिक महत्वपूर्ण विचार है अनासक्ति का।** मनुष्य को अपना कर्म करते रहना चाहिए, किन्तु फल पर आसक्ति नही रखना चाहिये। इतना ही उसे कर्म के प्रति भी कोई आसक्ति नही होना चाहिए अर्थात "मैं ऐसा करुगा ही", ऐसा आग्रह उसे नही करना चाहिए। साथ ही उसे "मैंने ऐसा किया", "मैं ऐसा कर रहा हूँ", इससे भी मुक्त हो जाना चाहिए। **जब मनुष्य मोह और अहंकार से मुक्त हो जाता है तो उसे कोई कर्म बांध नही सकता।** वह सब कुछ भोगते हुए भी, हर्ष और विषाद से मुक्त आनन्दित रहता है। **स्वयं कृष्ण का जीवन इसका अनुपम उदाहरण है।** जीवन मे जितना दुख उन्होंने पाया उतना शायद ही किसी ने नही भोग। कारागार में जन्म, पराए घर मे पले, बाल्यावस्था में हर पल मृत्यु मंडराती रही, कभी पूतना के रूप में, कभी बकासूर के रूप में, कभी कालिय नाग तो कभी वृक्ष उरबल। किन्तु कृष्ण निर्द्वंद रहे, बांसुरी बजाते रहे -रास रचाते रहे। चोरी का लांछन लगा,  मामा को मारना पड़ा, मथुरा से भागना पड़ा, रणछोड़दास का नाम पड़ा, सामने कुल का नाश हुआ, एक पेड़ के नीचे व्याध के तीर से आहत प्राण त्यागने पड़े। पर कभी होंठों से मस्कराहट न गई। **कृष्ण दुख में ही शांत और स्थिर चित्त नही है, आनंद और भोग में ही उतने ही अनासक्त हैं।** एक बार ब्रज से मथुरा आने पर न फिर कभी ब्रज गए न गोपियों के संग रास का स्मरण किया। पूर्ण अनासक्ति। 
**यह ठीक है कि जो कर्म समाज के लिए लाभदायक है, वांछनीय है, वह धर्मसंगत है। किंतु प्रश्न यह है कि इसका निरन्त कौन करेगा कि समाज के लिए क्या लाभदायक है। कोई अनासक्त व्यक्ति ही इसका सही निर्णय कर सकता है।** भय और प्रलोभन से ऊपर उठना होगा। इसलिए पूरे महाभारत में  कृष्ण ही धर्म और अधर्मनकी सही पहचान करने में समर्थ प्रतीत होते हैं, क्योकि उनका कहीं कोई निहित स्वार्थ नही है। 

**निष्कर्ष यह कि जीवन को उसके सभी आयमों में, विविधता, जटिलता और समग्रता के साथ, अनासक्त भाव से जी लेना ही कृष्ण के विचारों का सार है। यह किसी देश, किसी समुदाय, किसी काल विशेष का सत्य नही है, यह सम्पूर्ण मानव समाज का शाश्वत सत्य है। चूंकि मानव इतिहास में किसी चिंतक / विचारक/ महापुरुष ने जीवन को न तो इतनी समग्रता में देखा न जिया, इसलिए कृष्ण के विचारों में जो पूर्णता, जो प्रमाणिकता जो उपादेयता दिखाई देती है, वो अन्यत्र नही दिखाई देती।**

इसीलिए श्रीकृष्ण वैचारिक क्रांति के अग्रदूत हैं। 

🙏🌷🌷🙏


