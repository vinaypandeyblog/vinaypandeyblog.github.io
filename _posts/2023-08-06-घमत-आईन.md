---
title: घूमता आईना
layout: post
last_modified_at: 2023-08-06T14:16:00
author: Vinay Pandey
tags:
- रवि दर्शन
 - घूमता आईना

categories:
- दीर्घ
---
(साप्ताहिक समीक्षा - अंक 32)
रविवार, अगस्त 6, 2023.

समय की राह पर एक सप्ताह और बीता, पर **यह सप्ताह कुछ ज्यादा उफान का सप्ताह था। नफरत सर चढ़ के बोली, उम्मीदों ने नये सपने देखे और यादें संदूक से निकलीं।**

मणिपुर की हिंसा सुप्रीम कोर्ट की बहस तक जा पहुँची और जब उम्मीद लग रही थी कि कुछ नियंत्रण होगा तो सप्ताहांत पर ख़बर आ गई कि दो थाने और लूट लिए गए, लगभग 685 हथियार और हजारों राउंड गोलियां। मतलब व्यवस्था या तो स्वयं अपनी सुरक्षा नही कर पा रही है या करना नही चाह रही है। वहीं ऎसी तस्वीरें भी आईं कि एक स्थान से आसाम राइफल्स को हटाने के आदेश आये तो महिलाओं ने जवानों के पैर पकड़ लिए कि आप चले जाओगे तो हम मार दिए जाएंगे। अगर दिल दहलाने को इतना पर्याप्त नही था तो कुछ पढ़े लिखे लोगों द्वारा हिंसा का औचित्य  ठहराए जाने के प्रयासों ने बची खुची कमी पूरी कर दी। सत्ता के लोभ से उपजी नफरत का महाभारत तो 18 दिन में समाप्त हो गया था पर याद रखें कि जब अमर अश्वत्थामा ने अंधी नफरत का ध्वज उठाया तो वो सर पर घाव लिए आजीवन तड़पने को बाध्य हुआ। इसलिये **गुजारिश है कि किसी के घाव पर मरहम न लगा सकें तो न सही, कम से कम नफरत और वहशत का ब्रम्हास्त्र न साधे।** इससे किसी का भविष्य समाप्त भले हो जाये, आप अमर भले हो जाएं, पर माथे से दाग कभी धुलेगा नही। 

इसी नफरत की आग में सप्ताह के शुरू में रेल सुरक्षा बल के एक कॉन्स्टेबल ने अपने ए एस आई और तीन यात्रियों की हत्या कर दी। रक्षक भक्षक बन गया। कारण - सियासी बहस। भारतीय रेल / पुलिस बलों के इतिहास में संभवतः ये ऐसी पहली घटना है। पर जिस तरह से स्कूल / कॉलेज के दोस्तों को, कार्यालयीन सहयोगियों को, परिचितों को, रिश्तेदारों को, राजनीतिक, मजहबी और नफरती बहस में उलझते देखता हूँ उससे डर है कि ये आग ऐसे बुझेगी नही। पहली घटना शायद आखिरी न हो।  

इसी सप्ताह एक गलत कमांड के कारण 1977 में लांच किया गया वॉयजर 2, दो प्रतिशत झुक गया पर बस इतने से ही उसका संपर्क नासा से टूट गया। **इंसान हो या अंतरिक्ष यान, बस एक गलती से धुरी बदल जाती है, रिश्ते छूट जाते हैं, संपर्क हमेशा के लिए टूट जाते हैं।**
*"बस एक कदम उठा था गलत रहे शौक में,*
*मंजिल तमाम उम्र मुझे ढूंढती रही।"*
**अभी तक नफरती पोस्ट पर कोई प्रतिक्रिया नही देता था, पर कुमार विश्वास जी के एक इंटरव्यू ने प्रेरित किया कि नफरत का जवाब न भी दें तो ब्लॉक तो करें।**

31 जुलाई को इंकम टैक्स रिटर्न भरने की आखिरी तारीख थी। प्रारंभिक आंकड़े बताते हैं कि पिछले साल से काफी ज्यादा रिटर्न भरे गए, दस लाख से ज्यादा कमाने वाले 3 गुने से ज्यादा हो गए। पर **आश्चर्य एक करोड़ से ज्यादा कमाने वाले देश मे सिर्फ 8714 लोग हैं। खर्च के तौर तरीकों से तो लगता है कि इतने तो हमारे छोटे से राज्य में ही होंगे।** करोड़पति रईसों की गणना में कहीं, 100 या हजार का गुणा छूट तो नही गया। पर बढ़ती आय के बीच दो संपादकीय भी थे, एक ने बताया कि प्रति व्यक्ति औसत वैश्विक आय से हमारी प्रतिव्यक्ति आय का आंकड़ा 1947 के 18% के आसपास ही अटका है। दूसरे ने सी एम आई ई ई के हवाले से बताया कि 15 से 55 वर्ष की आयु वर्ग के 60% प्रतिशत लोग रोजगार नही मिलेगा ऐसा मान कर दूसरों पर आश्रित हो जाते हैं। आंकड़ा विश्वसनीय नही लगता, पर **निराशा का भाव और बेरोजगारी की दर वाकई चिंताजनक है।**

**रोजगार पर ए आई का खतरा बढ़ता जा रहा है।** हॉलीवुड में लाइट, कैमरा, एक्शन सब स्ट्राइक पर है। अब ख़बर है कि अमेरिका में मनोचिकित्सकों के पास आने वाले मरीजों में "ए आई एंग्जाइटी' से ग्रस्त लोगों की संख्या तेजी से बढ़ रही है। लोग चिंतित है कि के ए आई की वजह से पता नही कब उनकी नौकरी चलीं जाएगी। हमारे यहाँ अभी ये खतरा भविष्य के पर्दे के पीछे छुपा है। पर फ्रॉड में जरूर शामिल हो गया है। छत्तीसगढ़ के चाम्पा जांजगीर के पामगढ़ इलाके के एक शिक्षक को ठगों ने साथी शिक्षक की आवाज और वीडियो के साथ इमरजेंसी बता कर पैसे जमा करा लिए। ए आई और डीप फेक से सब सम्भव है। ऐसे में कोई भरोसा करे किस पर। इंसानियत के नाते मदद करना और मुश्किल हो गया। **अब तो ठग भी पढे लिखें हैं, कोई बीहड़ के डाकू खड़गसिंह नही, जिनका दिल बाबा भारती की बात से पिघल जाए और "हार की जीत" हो जाये।** संसदीय समिति की रिपोर्ट के अनुसार पिछले 3 साल में 20 लाख लोगों से 2537 करोड़ ठगे जाने की सूचनाएं दर्ज हुई हैं। जिसमे से सिर्फ 8% राशि मिल पाई। कहा जाता था कि डिजिटल ट्रांसेक्शन से टैक्स चोरी रुकेगी, आतंकवाद रुकेगा क्योंकि मनी ट्रेल उपलब्ध रहता है फिर ये ठग क्यों नहीं पकडे जाते। **इसका मतलब यही कि हमारा तंत्र तैयार नही हैं, सावधानी खुद ही बरतनी होगी।**

सप्ताह के दौरान लैपटॉप / कंप्यूटर्स आदि के आयात पर एकाएक तत्काल प्रभाव से लगाया प्रतिबंध भी चर्चा में रहा। कस्टम में कतार लग गईं, त्योहारी सीजन के चलते बड़े कन्साइनमेंट हवा में झूल गए। हंगामे के बाद 1 नवम्बर तक की मोहलत मिली। पक्ष में तर्क दिया गया कि इससे देशी उत्पादन बढ़ेगा तो विरोधियों ने 'लायसेंस राज' और बाजार में नए उतरे एक खास खिलाड़ी को फायदे की बात कही। यह भी कहा कि ये इलेक्ट्रॉनिक उपकरण महंगे होंगे और सॉफ्टवेअर निर्यात पर विपरीत असर पड़ेगा। **समय बताएगा कि सच क्या है और नतीजा क्या होगा।** पर संभवतः इस पर कोई व्यापक विमर्श नही हुआ था और **कोई व्यक्ति हो / संस्था हो या देश, नीतिगत मुद्दों पर  ताबड़तोड़ फैसले अधिकांशतः ठीक नहीं रहते।**

एक और नीतिगत फैसला आई आई एम को सरकारी नियंत्रण में लेने का रहा। जो सरकारी था (बिजली बोर्ड / आयुध निर्माणी आदि) उनका कम्पनिकरण किया जा रहा है, कंपनियों का निजीकरण हो रहा है। **कहा जाता है कि सरकार का काम देश चलाना है, व्यापार करना नही। फिर स्वायत्त उच्च शिक्षा संस्थानों का नियंत्रण अपने हाथ मे क्यों?** वैसे एक कानून और पास हुआ जनविश्वास बिल। इसके अंतर्गत बहुत से अपराध अब जेल योग्य नही होंगे। इसमें रेल्वे स्टेशन पर भीख मांगना तो समझ आता है पर दवाइयों की घटिया गुणवत्ता पर जेल से छूट का विरोध स्वयं पूर्व स्वास्थ्य सचिव ने किया है। पर कानून बन गए हैं तो मानना तो पड़ेगा ही। खुदा खैर करे और रामजी भला। 

**पर ऐसा नही की सब नकारात्मक ही था, उम्मीदें भी जागीं।** सोमवार को झारखंड में बोकारो के कसामार और जारीडीह के 12 गांवों से खबर थी कि 1200 एकड़ में जैविक खेती हो रही है। अब इन गांवों में कोई गंभीर बीमारी नही होती और जब गर्मियों में देश मे टमाटर की फसल कम हुई तो  वहीं इन गांवों में न टमाटर के फूल कम हुए न उत्पादन। पहले भी जैविक खेती के फायदे की बात हुई है पर **अच्छी खबर जितने करीब से आये, उतना बेहतर, बेहतर कल की उम्मीद उतनी ज्यादा।**  
एक उम्मीद केंसर के इलाज को ले कर जागी। **इंडियानापोलिस की प्रोफेसर लिंडा मलकास के पास 5 साल की एक बच्ची न्यूरोब्लास्टोमा (केंसर) के इलाज के लिए आई थी, वे उसे बचा तो नहीं पायीं, पर सालों साल शोध में लगीं रहीं। अब उन्होंने पी सी एन ए प्रोटीन को नष्ट करने वाली एक दवा विकसित कर ली है जो पहले फेज के ट्रायल मे 70 किस्म के कैंसर पर प्रभावी पाई गई है।** दवा का नाम 1996 में जन्मी उस बच्ची अन्ना ओलिविया हीली के नाम पर "ए ओ एच 1996" रखा गया है। प्रोफेसर लिंडा कहती हैं आप मुझे देखेंगे तो मेरे दाहिने कंधे पर अन्ना दिखाई देगी। इस खबर से बरबस 1982 की फ़िल्म "दर्द का रिश्ता" याद आ गई। **जो दूसरे के दर्द को महसूस कर पायेगा, वही इंसान होने के फर्ज को चुका भी पायेगा।** उम्मीदों की टोकनी में एक और बड़ी खबर स्कूल के मित्र हरिप्रकाश त्रिपाठी जी ने साझा की। "डेथ ऑफ डेथ" शीर्षक की इस खबर में बताया गया कि नई शोध में उम्मीद है कि 2045 तक नैनो टेक्नोलॉजी की मदद से डी एन ए ट्रेल्स (टेलोमर्स) का न केवल सिकुड़ना रोका जा सकेगा बल्कि उन्हें फिर से लम्बा भी किया जा सकेगा। थ्री डी प्रिंटिंग से शरीर के अंग छाप लेंगे और फिर से युवा हो जाएँगे। केवल दुर्घटना मृत्यु का कारण हो पाएगी। आज की खबर है कि डायबिटीज जैसी बीमारी तो हाथ मे बंधे बैंड से ही नियंत्रित हो जाएगी। **मृत्यु के भय का समाप्त होना, अविश्वसनीय सा लगता है, पर आनन्द के लिए भय का समाप्त होना पर्याप्त नही है, उसके लिए प्रेम, विश्वास और उद्देश्य की ज्यादा जरूरत होती है। यक्ष प्रश्न बाकी है कि क्या इनकी भी कोई थ्री डी प्रिंटिंग हो पायेगी।**

चर्चा लायक खबरें और भी थीं- कला जगत में एक छाप छोड़ने वाले समर्पित नितिन देसाई के असमय कूच की, बेटिंग करते हुए आखिरी बाल पर छक्के और बॉलिंग करते हुए आखिरी बॉल पर विकेट के साथ  स्टुअर्ट ब्रॉड की टेस्ट क्रिकेट से ऐतिहासिक बिदाई की, रोनाल्डो के 40 वें विश्व रिकार्ड की, पी ई टी में शून्य अंक आने पर भी इंजीनियरिंग कॉलेजों में दाखिले के नया प्रावधान की, सम्रद्धि एक्सप्रेस वे पर गर्डर दुर्घटना में 20 मौतों की..., पर आलेख वैसे ही कुछ ज्यादा लम्बा और भारी हो चला है, अतः विराम यहीं।

अंत मे यादेँ। आज **विश्व मित्रता दिवस** पर बीते हुए लम्हों की ढेर सारी यादें।आपके साथ भी होंगी। हसन कमाल के लफ्जों में -
*"बीते हुए लम्हों की कसक साथ तो होगी,*
*ख़्वाबों में ही हो चाहे मुलाक़ात तो होगी।* ...
*जज़्बात की दौलत ये ख़यालात की दौलत,*
*कुछ पास न हो पास ये सौगात तो होगी।*
*बीते हुए लम्हों की ..."*

**खुशगवार यादें बचीं रहें, दोस्ती बची रहे, रिश्ते बचे रहें, उम्मीद कायम रहें, इसके लिए नफरत से पार पाना ही होगा।** मुश्किल है, पर करना ही होगा, असम्भव के विरुद्ध भी। और देखा जाए तो ये नामुमकिन भी नही है। इसी सप्ताह नवनीत गुर्जर जी के कॉलम में एक सूत्र  था, उन्ही के शब्दों में - *"ट्विटर, फेसबुक, व्हाट्सएप पर इतना तीखा तर्क वितर्क चल रहा है कि कश्मीर और मणिपुर भी सिकुड़कर मोबाइल में समा गया है। शायद इसलिये बडे बुजुर्ग कहते रहे कि **राजनीति के आसपास ज्यादा देर रहना नही।** वो जो सागर से मोती छीने, वो जो दीपक से ज्योति छीने, वो जो पत्थरों में आग लगा दे, वो जो सीने से राज चुरा ले, ऐसी भावनाओं से आजाद होना है...।"* 

मित्रता दिवस की हार्दिक शुभकामनाएं..

जय हो।

- विनय पांडेय।

🙏🌷🌷🙏


