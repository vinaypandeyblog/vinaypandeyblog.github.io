---
title: प्रतिदिन
layout: post
last_modified_at : 2024-04-17T21:02:00
author: Vinay Pandey

tags:
- बुध की सुध

categories:
- दीर्घ

---

(अंक - 8, 17/04/24)

गत दिवस स्कूलों में खेल मैदानों की अनिवार्यता संबंधी केरल हाईकोर्ट के फैसले की खबर पढ़ी तो सोचा अगला लेख इस संबंध में ही लिखूं। 

लेकिन मित्र गुलाब गंगवानी जी ने एक अन्य फैसले की ओर ध्यान आकृष्ट किया। उस खबर को दुबारा पढ़ा तो लगा कि आज रामनवमी के दिन इस बाबत विचार करना शायद ज्यादा समीचीन होगा, अस्तु .. 

खबर के अनुसार मुम्बई हाईकोर्ट ने ई.डी. द्वारा राम इसरानी जी के बयान देर रात दर्ज किए जाने पर कहा कि सोने का अधिकार, पलक झपकाने का अधिकार, एक बुनियादी मानवीय जरूरत है। इसे न दिया जाना  मानवाधिकारों का उल्लंघन है। कोर्ट ने कहा कि सहमति हो या नही, हम देर रात में (आधी रात से 3.30 बजे तक) याचिकाकर्ता का बयान दर्ज किए जाने की निंदा करते हैं। एजेंसी को इस संबंध में नियम जारी करने के निर्देश भी दिए गए। 

दरअसल इसके पहले फरवरी 2012 में सुप्रीम कोर्ट ने कहा था कि रामलीला मैदान में बाबा रामदेव की रैली में सो रही भीड़ पर पुलिस की कार्रवाई ने निजता के मौलिक अधिकार का उल्लंघन किया है। तब शीर्ष अदालत ने संविधान के अनुच्छेद 21 के तहत जीवन के अधिकार का दायरा बढ़ाकर किसी व्यक्ति के शांति से सोने के अधिकार को भी इसमें शामिल कर दिया। उल्लेखनीय है कि बहुत पहले 1978 में मेनका गांधी विरुद्ध भारत शासन में सुप्रीम कोर्ट यह स्पष्ट कर चुका है कि *अनुच्छेद 21 के अंतर्गत जीवन के अधिकार का मतलब भेड़ बकरी की तरह जीने का अधिकार नही वरन सम्मान से जीने का अधिकार है।*

आप को लग सकता है कि इस सबका आज रामनवमीं और श्री राम के स्मरण से क्या संबंध?  प्रत्यक्षतः कुछ भी नही .... परन्तु भावात्मक रूप से बहुत कुछ ...

दरअसल संबंध अधिकार विरुद्ध कर्तव्य का है। पहले अधिकार आता है या कर्तव्य। *संविधान और कानून की नजर में सामान्यतः अधिकार पहले और कर्तव्य बाद में। इसलिए सामान्यतः जहां मौलिक अधिकारों को अदालतों के माध्यम से लागू कराया जा सकता है (कुछ अपवादों के साथ) वहीं 1976 में 42 वें संविधान संशोधन द्वारा शामिल किए गए 11 मूलभूत कर्तव्य अदालतों के माध्यम से लागू नही कराए जा सकते।* संभवतः कानून मान कर चलता है कि जो समाज अपने नागरिकों को अधिकार नही दे सकता वो कर्तव्यों की अपेक्षा भी नही कर सकता। 

*परन्तु, जीवन और विशेष तौर से सामाजिक जीवन, केवल कानून से नही चलता। बल्कि सामान्यतः कानून की सीमा शुरू ही वहां से होती है जहां नैतिकता की सीमा समाप्त हो जाती है।* कानून कहता है कि आप गाड़ी चलाते समय सड़क पार करते किसी व्यक्ति को ठोक नही सकते। पर वो आपको बाध्य नही करता कि आप रुक कर किसी बुजुर्ग / दृष्टिहीन को सड़क पार करने में मदद करें। ऐसा करने की बाध्यता, आप केवल नैतिकता के नाते, आत्मा की आवाज पर, महसूस कर सकते हैं। *और नैतिकता का तकाजा कहता है कि अधिकार, कर्तव्यों के बाद आते हैं। जिस समाज में लोग अपने कर्तव्यों के प्रति सचेत नही रहेंगे, वहां देर सबेर, अधिकार शक्ति के आगे घुटने टेक ही देंगे।* इतिहास गवाह है कि जब सत्ता की शक्ति की आंधी चली थी तो देश की सबसे बड़ी अदालत भी मूलभूत अधिकारों की रक्षा नही कर सकी थी। 

इसलिए, श्री राम का जीवन चरित्र और राम राज्य की परिकल्पना महत्वपूर्ण है।  *रामायण अधिकार की नहीं, कर्तव्य की कथा है।* राम पिता के वचन के लिए वनवास गए, सीता जी अपने पत्नी धर्म का पालन करते हुए साथ गईं। लक्ष्मण जी उनके पीछे सेवा भाव से गए। उर्मिला जी ने साथ चलने का आग्रह किया पर जब लक्ष्मण जी ने ये कहा कि उनके चलने से सेवा में बाधा आ सकती है तो उर्मिला ने विरह का संताप सहा। भरत अयोध्या के बाहर नंदीग्राम में कुटिया में रहे और उनकी पत्नी मांडवी अयोध्या में इसलिए रहीं कि माता कौशल्या अकेलापन न महसूस करें। अनुराग-विराग एवं आशा-निराशा का विचित्र द्वन्द्व। शत्रुघ्न को मजबूरी में राज कार्य के लिए राजसी लिबास पहनना पड़ा, अयोध्या में रहना पड़ा, परन्तु वो कभी महल में नही सोए। कथा के अनुसार शत्रुघ्न और श्रुतिकीर्ति अयोध्या में रह कर भी कभी मिले नही, नजर के पास भी नजर से दूर भी। श्रुतिकीर्ति संयोगिनी होकर भी वियोगिनी सा जीवन व्यतीत करती रहीं। सब अपने अपने कर्तव्य पथ पर अग्रसर रहे। *पूरी रामकथा में, एक अपवाद को छोड़कर अधिकार किसी ने मांगा ही नही।* और जो अपवाद था वो अधिकार भी माता कैकई द्वारा मंथरा के उकसावे में आ कर मांगा गया। वैसे कथा यह भी बताती है कि ऐसा माता सरस्वती द्वारा मंथरा की बुद्धि फेरने से हुआ और उन्होंने ऐसा जगत कल्याण के लिए देवताओं की प्रार्थना पर किया ताकि रावण के अंत की कहानी की शुरुआत हो सके। *यानी अपवाद स्वरूप अधिकार के मांग के मूल में भी जगत कल्याण का कर्तव्य भाव था।*

*इसलिए आज के दिन जब हम श्री राम को प्रणाम करें, राम राज्य की बात करें तो जरूरी है कि हम पहले स्वयं को कर्तव्यों की कसौटी पर कसें, अधिकारों को द्वितीयक रखें।*

बात नींद के अधिकार से शुरू की थी, उसी पर खत्म करूंगा। *महत्वपूर्ण यह नही है कि कोई जाग रहा है या सो रहा है। महत्वपूर्ण यह है कि वो जागने के लिए सो रहा है या सोने के लिए जाग रहा है।* सोइये, सोने पर कोई मनाही नही, पर इतना ही सोएं जितना जाग कर, काम पर जुटने के लिए जरूरी हो। ऐसा न हो कि सिर्फ इसलिए जाग रहें हैं कि सोते सोते थक गए तो चलो फिर से सोने के पहले थोड़ी देर आंखें मचमचा लेते हैं। 

*आज समाज के तौर पर जो भी समस्याएं हैं उनका सबसे बड़ा कारण यह है कि अधिकारों के लिए जागने वाले और कर्तव्यों के प्रति सोने वाले बहुत हैं।* 

*काश, कोई अदालत ये भी कहती कि सोते हुए समाज मे, जागना भी मूलभूत कर्तव्य है।* पर अदालतों की अपनी सीमा है, उनसे ये न हो पायेगा। तो फिर कौन करेगा? जाहिर है अपनी अपनी जगह, हम को ही कहना और करना होगा। *अधिकार से पहले कर्तव्य की बात करना बहुत कठिन है, लगभग असंभव। पर अगर रामराज्य की इच्छा है तो करना ही होगा, असम्भव के विरुद्ध भी।*

एक आखिरी बात, हो सकता है कि ये लगे कि ये सब श्रीराम के लिए संभव था, हम तो वानर भालू हैं। बात सही भी है। पर फिर भी अधिकारों का दांव खेलने से पहले मदन मोहन दानिश के लफ्जों में इतना तो खुद से पूछें-

_"अगर दाँव पर कुछ रखेंगें तो सफर आसान होगा क्या,_ 
_मगर दाँव पर जो रखेंगे वो ईमान होगा क्या?"_ 

*रामराज्य की स्थापना में सहयोग के योग्य हम न बन पाएं तो न सही, पर कम से कम राम राज्य में रहने योग्य तो बन जाएं।*

आइये अपनी भूमिका पर विचार करें,
तब तक .... *राम राम*। 

- विनय पांडेय
9424657473

🙏🌷🌷🙏
