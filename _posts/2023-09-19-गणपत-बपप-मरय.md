---
title: गणपति बप्पा मोरया
layout: post
last_modified_at: 2023-09-19T10:48:00
author: Vinay Pandey
tags:
- मंगल कामना

categories:
- दीर्घ
---
आज धूमधाम से गणेश जी की स्थापना हो रही है। वैसे गणेश जी तो सदा सर्वत्र हैं हीं, पर ये दस दिन कुछ खास ही माने जाते हैं। **आज की भाषा मे कहें तो ये हमारे लिए रिफ्रेशर कोर्स जैसे हैं** ताकि हम अपनी परम्पराओं का स्मरण कर सकें, संस्कृति से जुड़ सकें और इस बहाने कुछ चिंतन मनन कर सकें। 
आज का विचार इस दृष्टि से ही प्रेरित है।

**गणपति प्रतीकों के देवता हैं।**

गणेश जी को आदिदेव माना गया है। किसी भी पूजा मे कलश के रूप में पंचतत्वों की स्थापना के बाद सबसे पहला पूजन गणेश का  होता है, क्यो?? सीधा सा उत्तर है श्री गणेश बुद्धि के, साधन के, विध्नहर्ता देवता हैं, अतः पूजन सही तरीके से हो, किसी तरह का विध्न न आये, कोई कमी न पड़े, इसलिए सबसे पहले गणेश पूजन ही होता है। 

**संकेत - जब भी कोई विशेष / महत्वपूर्ण कार्य आरंभ करें, तो प्रारंभ में ही उसकी उपयोगिता / अनुपयोगिता, साधनों / लक्ष्यों आदि पर बुद्धिमत्ता पूर्वक विचार करें अन्यथा प्रयास के निष्फल रहने की आशंका रहती है और ऐसे प्रयास बहुधा व्यकितयों / संगठनों की बर्बादी के कारण बनते है।** 

प्रतीक और भी हैं - 

ज्योतिष में अशुभ के सबसे बड़े प्रतीक हैं राहु -केतु। सरस्वती पूजन राहु के अशुभ को शुभ में बदल देता है और गणेश पूजन केतु के अशुभ को।  
देखिए, बड़ा गहरा प्रतीक चित्रण है। 
राहु काला है, केतु श्वेत वर्ण। 
राहु सिर है, केतु धड़। 

अंधकार अज्ञान से आता है । अज्ञान की काट ज्ञान से होती है। ज्ञान और अज्ञान, मस्तिष्क के विषय हैं जिसका स्थान सिर में है। अज्ञान का प्रतीक काले रंग का सर में बैठा राहु और  ज्ञान की प्रतीक मस्तिष्क में विराजमान श्वेत पद्मासना सरस्वती।

**परन्तु आज ज्यादा बड़ी समस्या ज्ञान की कमी की नही, चित्त की कुटिलता है। उन लोगो के खोटे इरादों की है जिनके गरेबान सफेद है (व्हाइट कॉलर)। ये केतु के प्रतीक हैं और उनका इलाज ज्ञान से नही सहज बुद्धि से ही संभव है।** गणेश बुद्धि के अधिष्ठाता है उनके पास गज की सी शक्ति भी है और मूषक जैसी पैनी बुद्धि भी जो किसी भी समस्या के बारे में कही सुनी का जाल काट कर उसकी जड़ तक पहुँच सके। इसलिए गणेश जी को केतु का स्वामी माना जाता है।

**संकेत - जानकारी नही है तो शांति से ज्ञान अर्जित करें। लेकिन जब छल कपट से जूझना है तो शक्ति, चपलता और बुद्धि तीनों चाहिए।**

एक और प्रतीक 

आनंद मंगल के देवता गणेश जी के कान बड़े हैं पर उदर और भी बड़ा। गणेश के सिवा शायद लाफिंग बुद्धा ही हैं जिनका बड़ा उदर है।

संकेत - **कान खुले रखना, सजगता के लिए जरूरी है। पर यह भी जरूरी है अनावश्यक, विध्नकारी, चोट पहुचाने वाली बातों को हजम कर सकें। जीवन मे हंसी-खुशी, आनंद - मंगल के लिए बातों को पचा सकने वाला बड़ा पेट जरूरी है।** 

एक और -

गणेश जी की आंखें छोटी हैं और मस्तक बड़ा। 
यही नही बुद्धि और शक्ति के प्रतीक गणेश के हाथों मे है- पाश और अंकुश !! 

संकेत - 
1. **दृष्टि पैनी और लक्ष्य पर केंद्रित होनी चाहिए और मन बड़ा, जिसमें सब समा सकें।**

2. **बुद्धि पर संयम का पाश जरूरी है। बिना संयम के, सर पर सवार इच्छाएं बुद्धिमान मनुष्य को भी जीने नहीं देतीं और मनुष्य इच्छाओं को मरने नही देता।**

2. **शक्ति तभी पूज्य होती है, जब तर्क का अंकुश अपने ही हाथों में हो। अपने पर नियंत्रण का साधन और सामर्थ्य स्वयं रखें।**

**हमारे साथ अक्सर उल्टा होता है।** हम अपनी बड़ी बड़ी आंखों में दुनिया भर के सपने सजा लेते हैं और मन को स्वयं तक संकुचित कर लेते हैं। बुद्धि का प्रयोग इच्छाओं की संतुष्टि के लिए करने लगते हैं और शक्ति आती है तो मदमस्त हो जाते हैं।  बस इसी सब चक्कर में जीवन "ग" "गणेश" के आनंद की राह छोड़ कर, "ग" "गधे" की भागमभाग की राह पर भटक जाता है।

**गणपति प्रतीकों के माध्यम से जो संकेत व प्रेरणा देते हैं उन सब को जीवन मे उतार पाना कठिन है, लगभग असंभव। पर असम्भव के विरुद्ध किसी एक को तो अपनाने की कोशिश करें और यदि यह भी संभव न हो तो आस पास ऐसे किसी को तलाशें।** 

वेदव्यास जी ने भी जब असम्भव को संभव करना चाहा था तो गणेश जी का सहारा लिया था। कथा के अनुसार निरन्तर लिखते हुए गणेश जी के शरीर का तापमान न बढ़ जाये, इसलिए मिट्टी का लेप किया, उन्हें नेवैद्य अर्पित किए और दस दिन में महाभारत लेखन पूर्ण होने पर शीतल जल में स्नान कराया। 

**हम को भी जीवन मे गणेश जी के किसी अंश का सहारा मिले तो कम से कम हम उनके प्रति अपना कर्तव्य तो न भूलें। बोझ से ताप न बढ़े, ये ध्यान रखें, प्रेमपूर्ण मिठास अर्पित करते रहें और हर अभियान के बाद स्नेह से सींचना न भूलें।**

कोशिश जरूर करें कि प्रतीकों के आदिदेव श्री गणेश की पूजा स्वयं कोई प्रतीक बन कर न रह जाए। ईमानदारी से प्रयास करें तो स्वयं गणपति के आशीष से प्रयास अवश्य सफल होगा। आखिर गणपति की कृपा से जब मोरया गोसावी का नाम गणपति से जुड़ कर *'गणपति बप्पा मोरया"* के रूप में अमर हो सकता है तो उनकी कृपा से हमारे प्रयास भी सफल हो सकते हैं। 

**एक बार सच्चे दिल से बोलें तो सही..**

***"गणपति बप्पा मोरया..."***

- विनय पांडेय

🙏🌷🌷🙏


