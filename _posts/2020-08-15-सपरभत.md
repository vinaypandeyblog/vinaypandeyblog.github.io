---
title: सुप्रभात,
layout: post
last_modified_at: 2020-08-15T09:12:00
author: Vinay Pandey
tags:
- शनि का सच
categories:
- दीर्घ
---
**74 वें स्वतंत्रता दिवस की हार्दिक बधाई एवं शुभकामना**

आज के दिन हम हर साल स्वतंत्रता की रक्षा का संकल्प लेते हैं। पर रक्षा, किससे? 
बाहरी दुश्मनों से - वो तो फौज कर लेगी। 
अंदरूनी संकटों से - उसके लिए भी व्यवस्थापिका है,कार्यपालिका है, न्यायपालिका है। 

पर सबसे महत्वपूर्ण हैं नागरिक- यानी हम स्वयं। **दरअसल हमे  रक्षा करनी है - अपने ही नैतिक और सामाजिक पतन से। रक्षा करनी है स्वयं के क्षुद्र स्वार्थों, लिप्सा और अहंकार से। अपने आप को मुक्त रखना है पूर्वाग्रहों से।** इसमे भी पूर्वग्रहों से मुक्ति सर्वाधिक महत्वपूर्ण है। क्योंकि **पूर्वाग्रह को समझना सबसे कठिन है और उससे होने वाला नुकसान सबसे ज्यादा।** पूर्वाग्रह नफरत और विद्वेष को जन्म देते हैं, जो फूट और अलगाव का कारण बनते हैं और षडयंत्रो को आमंत्रित करते हैं। अपने पूर्वाग्रह को जानना क्यों कठिन है, इस पर रॉबर्ट थालेस ने उनकी किताब Straight and Crooked Thinking  में बड़ा सुंदर उदाहरण दिया है। पहला व्यक्ति मैं हूँ, तो मैं दृढ़निश्चयी हूँ, सिद्धान्तवादी हूँ । दूसरे आप हैं, तो आप अच्छे तो हैं पर बहुत अड़ियल हैं, आपको समझाना बड़ा मुश्किल है। और वो जो तीसरा व्यक्ति है न, वो तो बिल्कुल बैल बुद्धि है, मेरी मुर्गी की डेढ़ टांग, उसके साथ तो  बहस करना अपना सिर फोड़ने जैसा है, उसका इलाज तो बस डंडे से ही हो सकता है। अब तीनों हैं एक ही जैसे पर उनके बारे में हमारी राय अलग अलग है। अब इनमे से किसी भी राय को लें वह पूर्वाग्रह है, क्योकि वह गुण सापेक्ष नही व्यक्ति सापेक्ष है। इस लिए इसे पहचानना कठिन होता है।

  **पूर्वाग्रह किसी भी निमित्त हो, यहां तक कि स्वतंत्रता के निमित्त भी, तो भी वह घातक है। इतिहास गवाह है बेलगाम आजादी, गुलामी का कारण बनती है।**

 कुछ बंधनो को स्वीकारे बिना,  कुछ नियमों कायदों को माने बिना, थोड़ी सी आजादी छोडे बिना, आजादी की रक्षा न  संभव है न श्रेयस्कर।

**परन्तु स्वतंत्रता की रक्षा, केवल यह सुनिश्चित कर के नही हो सकती कि क्या नही करना है, उसके लिए यह भी बहुत जरूरी है कि कुछ निरन्तर बेहतर करने की चाहत व्यक्तिगत और सामाजिक स्तर पर बनाये रखी जाए।**

 विगत दिनों म प्र राज्य न्यायिक अकादमी द्रारा अप्रेल 2020 में प्रकाशित जर्नल में न्यायमूर्ति सुजय पॉल का अद्भूत आख्यान पढ़ने का सौभग्य प्राप्त हुआ। वैसे यह था तो नवनियुक्त सिविल जजेस हेतु, परन्तु क्या करणीय है क्या अकरणीय है, आदर्श कैसे होने चाहिये, योग्यता का पैमाना क्या हो, उत्कृष्टता की राह में जड़ता कैसे बाधक है जैसी तमाम बातें हम सब पर भी यथायोग्य रूप में लागू होती हैं। आज उनमें से दो बातों का उल्लेख विशेष रूप से करना चाहूंगा।

**एक - उत्कृष्टता की चाहत का**- हमारे संविधान के भाग चार में अनुछेद 51 के अंतर्गत नागरिकों के जो 11 मूलभूत कर्तव्य दिए गए हैं उनमें से एक यह भी है। 

*"व्यक्तिगत और सामूहिक गतिविधियों के सभी क्षेत्रों में उत्कर्ष की ओर बढ़ने का सतत प्रयास करे जिससे राष्ट्र निरंतर बढ़ते हुए प्रयत्न और उपलब्धि की नई ऊँचाइयों को छू ले।"*

न्यायमूर्ति कहते हैं *"जिंदगी में कभी कदम ताल नही होता। या तो आप आगे जाते हैं या पीछे छूट जाते हैं।"*  वो याद दिलाते हैं कि हमारे यहां कहा गया है "तमसो म ज्योतिर्गमय", साथ ही चेताते भी हैं कि **यदि आप उजाले में भी हैं  तो और उजाले की ओर यात्रा करें, क्योंकि रुकेंगे तो अंधेरे के आगोश में चले जाएंगे।** 

**दूसरी बात उससे भी गहरी है**, चुनौतीपूर्ण है। पहली बात तत्व है तो यह मूल है। **ये है कुछ सपनों को देखने की, आंखों को खुला रखना, अपनी आत्मा को जिंदा रखना।** बिना इसके उत्कृष्टता की चाहत अधूरी रह जाती है। ऐसा नही कि उसका कोई महत्व नही, पर **उत्कृष्टता की चाहत स्थायी रहे और केवल कार्य क्षेत्र तक सीमित न रह जाए, हमारे समग्र जीवन का, आचार व्यवहार का हिस्सा बने, इसके लिए यह आवश्यक है कि उत्कृष्टता की चाहत का स्रोत केवल प्रमोशन और पुरुस्कार न हो वरन भावात्मक भी हो, आत्मिक भी हो।** अपने आख्यान में न्यायमूर्ति पॉल ने एक कविता उद्धरित की है, उसी का एक अंश प्रस्तुत है -

*"सबसे खतरनाक होता है मुर्दा शांति से भर जाना,*
*न होना तड़प का, सब कुछ सह जाना,*
*घर से निकलना काम पर और लौट कर घर आ जाना,*
*सबसे खतरनाक होता है हमारे सपनों का मर जाना,*
सबसे खतरनाक वो आंख होती है
*जो सब कुछ देख कर भी जमी बर्फ होती है,*
------------------------
*सबसे खतरनाक वो दिशा होती है*
*जिसमे आत्मा का सूरज डूब जाए*..."

पर **इस सब के बीच यह भी जरूरी है कि सहजता और नम्रता न छूटे।** असहमति का स्वर कर्कश न हो,यह भी कि जब हम अपने आपको बाहरी प्रभावों से मुक्त रखने का प्रयास करें तो किसी का दिल न दुखाएं। सत्य के प्रति हमारा समर्पण हमारे शब्दों से ज्यादा, हमारा कार्य में मुखर हो। 

इस परिपेक्ष्य में, मैं अपनी बात पर पुनः लौटता हूँ।  जरा खुद से पूछिए, असंख्य अमर शहीदों ने आज हम जो हैं उसी के लिए कुर्बानी दी थी, या उनकी रूह को कहीं लगता होगा कि कुछ बेहतर होना था? जो मिला वो ठीक है पर फिर भी मंजिल दूर है, *'ये वो मंजिल तो नही'* ...।

**उत्कृष्टता के प्रति अपने मूलभूत कर्तव्य से जोड़ कर देखें तो बहुधा मुझे लगता है (हो सकता है मैं गलत होऊं, ऐसा है तो क्षमाप्रार्थी हूँ) हम में से अधिकांश अपनी आजादी के साथ, न्याय तो नही कर रहे।** बहुधा हम साधनों का रोना ले कर बैठ जाते हैं। 15 अगस्त को आजादी मिली थी, पर संयोग से उसके पहले का एक माह बहुत महत्वपूर्ण तारीखों से भरा पड़ा है। लोकमान्य तिलक, आजाद, बिस्मिल, खुदीराम बोस जैसे आजादी के समर्पित योद्धाओं से लेकर 'अंग्रेजों भारत छोड़ो' आंदोलन तक को हम हर साल इस दौरान याद करते हैं। **जरा सोचें कि किसी मुहिम के लिए, लक्ष्य के लिए  खड़े होने में हम जो साधनों की कमी का रोना रोते हैं, तो उन के पास क्या था जिन्होंने उस ब्रिटिश सम्राज्य को थर्रा दिया, जिसमे कभी सूरज डूबता नही था।** हम जो अभावों का रोना रोते हैं वह वास्तव में, साधनों और अवसरों का नही, हमारी अपनी संगठन क्षमता और कल्पना शक्ति का अभाव होता है।

**जब कर्तव्य, अधिकारों की वेदी पर होम कर दिए जाते हैं तो स्वार्थ की ज्वाला से दासता के प्रेत का जन्म होता है। इस प्रेतबाधा से मुक्ति के बिना आज़ादी का सपना मजबूत परवान नही चढ़ पायेगा। भविष्य की जवाबदारी हमारे कंधों पर है। कमजोर कंधों पर भारी वजन उठाना असम्भव है, पर उठाना ही होगा। भविष्य हमसे जवाब जरूर मांगेगा।**  

पुनः विनम्र नमन एवं स्वतंत्रतता दिवस की कोटिशः बधाई।

- विनय पांडेय

🙏🌷🌷🙏


