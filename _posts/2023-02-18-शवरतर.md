---
title: शिवरात्रि
layout: post
last_modified_at: 2023-02-18T21:15:00
author: Vinay Pandey
tags:
- शनि का सच
categories:
- दीर्घ
---
दो दिन पूर्व टी वी पर खबरों के विश्लेषण में एक खबर थी कि आज के दौर में लगभग 40% पर्सनल लोन विवाहों को चमकीला बनाने हेतु लिए जाते हैं और प्री वेडिंग शूट से लेकर हनीमून पैकेज तक के लिए ऋण की दरकार होती है।  इम्प्रेस करने की होड़ ऐसी गजब है कि मेरठ के एक 27 वर्षीय युवा ने तो अपनी पत्नी को इम्प्रेस करने के चक्कर मे पासपोर्ट वेरीफिकेशन सर्वर को ही हैक कर लिया और अब खुद हवालात में हैं।  

*जब विवाह का समारोह चकाचौंध करने वाली भव्यता के प्रदर्शन और रिश्तों की गहराई इम्प्रेस करने की होड़ की मोहताज होने लगे, ऐसे में  शिव पार्वती के विवाह का यह दिन बहुत महत्वपूर्ण है, क्योंकि यह एक ऐसा परिवार है, जो देवताओं में भी बेमिसाल है। शिव पार्वती का विवाह अदभुत पर्व है क्योंकि यह बिना किसी चकाचौध के आपसी समझ, विश्वास और प्रेम का पर्व है।*

पौराणिक कथाओं में जितने भी देवो का उल्लेख होता है, उनमे शिव सर्वाधिक औघड़ हैं, गले मे सर्प, शरीर पर चिता भस्म, पहनने को बाघम्बर, खाने में धतूरा, गले मे विष धारण किये हुए । भला ऐसा भी कोई गृहस्थ होता है !!

आज सारी मारामारी गृहस्थी के नाम पर ही तो है, ज्यादा से ज्यादा धन, वैभव, सुख के साधन जुटाने में लगा हर व्यक्ति यही तो कहता है कि वो तो यह सब बस परिवार के लिए ही कर रहा है। संतोष की, अपरिग्रह की बात करो तो आसानी से कहता है कि भाई अकेले होते, तो बात ठीक थी। गृहस्थ के लिए ये व्यवहारिक नही है।

पर बात हो रही थी शिव जी की और शिव परिवार की बात अलग है। ध्यान कीजिये, और कौन से ऐसे देवता हैं जिनके परिवार को याद किया जाता है। राम का राज्य और दरबार याद किया जाता है। प्रेम के मार्ग में कृष्ण का रास और ज्ञान के मार्ग में कृष्ण की गीता याद की जाती है । वैभव में विष्णु, सृजन में ब्रम्हा को याद किया जाता है । पर *जब परिवार की बात आती है तो शिव परिवार को ही याद किया जाता है।*

आज जब सुनने आता है कि पति पत्नी के बीच कमाई को लेकर विवाद है तो *यह परिवार जहां पति निर्विकार है, उसकी पत्नी न केवल सुखी है बल्कि सौभाग्य की प्रतीक है।*  विवाह के तप की पराकाष्ठा का प्रतीक तीज का व्रत है और उत्सव की पराकाष्ठा का पर्व गणगौर। दो भाई हैं एक पराक्रम का प्रतीक है दूसरा बुद्धि का। एक अत्यंत सुदर्शन, तो दूसरा गजानन। विरोधाभासी पर सदा साथ, कोई दुराव नही, कोई ईर्ष्या नही, कोई विभेद नही। पूरा परिवार साथ है और इतना ही नही उनके वाहन भी सदा साथ हैं। शिव मंदिर में नंदी न हो, ऐसा कभी देखा नही। यह भी कि शिव परिवार के वाहनों में भी गजब की विभिन्नता है। गणेश का वाहन मूषक तो गौरी का वनराज सिंह, पर वो भी सप्रेम साथ हैं । परिवार का हर सदस्य पूजनीय है। *विरक्ति में शिव, भक्ति में भगवती, विपत्ति में गणपति और कीर्ति मार्ग में कार्तिकेय, को सभी याद करते हैं।* वह परिवार जिसके पास कोई महल नही है, जिसका कर्ता औघड़ है, उसका हर सदस्य पूजनीय है। 

आज जब सामाजिक सरोकारों के लिए समय देने की बात करो तो लगभग हर व्यक्ति कहता है कि क्या करें घर से ही समय नही मिलता। शिव पार्वती इस मामले में भी अदभुद हैं। दोनों जब तक अकेले थे, जगत को उपलब्ध न थे, शिव समाधि में और पार्वती तपस्या में थीं। उनका विवाह ही जगत कल्याण के लिए हुआ और विवाह उपरांत यह पूरा परिवार सम्पूर्ण जगत को निरन्तर उपलब्ध हो गया।  *हर कठिनाई में ऐसी सहज उपलब्धता विवाह उपरांत केवल शिव परिवार की है और अविवाहितों में हनुमान की है* (जो स्वयं शिव का ही अवतार हैं)। शिव दोनों संदेश देते हैं गृहस्थ हो तो शिव परिवार जैसे हो और अकेले हो तो हनुमान से।

एक बात और, सार्वजनिक जीवन मे साधारण मनुष्य पद की शक्ति और प्रशंसा की भक्ति के बीच वाणी का संयम खो देता हैं, पर शिव अनूठे हैं। त्रिनेत्र में सब कुछ भस्म करने की क्षमता और गले मे हलाहल विष के साथ भी उनमें दुर्वासा का क्रोध नही, वो भोले भंडारी ही बने रहते हैं। किसी पौराणिक आख्यान में उनका एक संवाद नही कि जगत के लिए मैंने यह किया या वह किया। *संदेश यही कि सार्वजनिक सम्मान जहर उगलने से नही, जहर पीने से मिलता है। अहंकार, समष्टि हो तो वंदनीय होता है, व्यष्टि हो तो पतन का कारण बनता है।* 

*शिव पार्वती का पारस्परिक विश्वास भी अखंडित है।* सैकड़ो कथाएं हैं कि शिव पार्वती साथ घूम रहे थे, मां पार्वती को किसी प्राणी पर दया आ गई, उन्होंने शिव से कृपा की गुहार की और शिव ने तत्काल वर दे दिया । पर ऐसी कोई कहानी नही जिसमे शिव ने पार्वती की बात काटी हो, यही बात पार्वती के लिए भी लागू होती है। इसीलिए सुहाग की प्रतीक केवल गौरी पार्वती हैं, स्वयं उन्ही की पूर्व अवतार सती भी नही। *ध्यान दें, मांग में सिंदूर लक्ष्मी, सीता या रुक्मणि के नाम से नही, गौरी के नाम से भरा जाता है।* शक्ति एवं विश्वास के एकरूप होने के कारण केवल पार्वती ही भगवती स्वरूपा भी हैं और जगतजननी भी।   

*संदेश यह कि सम्मान, धन वैभव से नही अखंडित विश्वास और प्रेम से प्राप्त होता है । सुख, साधन से नही सदभाव से उपजता है।*

*आज सुबह एक मित्र ने पूछा कि शिव प्रतीक हैं या स्थूल। विनम्रतापूर्वक कहना चाहता हूं कि प्रश्न गहरा है और उत्तर मेरी सीमित क्षमता से परे।* यह अवश्य है कि मुझे लगता है  कि हमें कोई प्रेरणा प्राप्त करनी हो, कोई रास्ता ढूंढना हो या कोई सहारा प्राप्त करना हो तो वो सूक्ष्म भाव रूप से भी संभव है और स्थूल शरीर रूप से भी। प्रकाश आपको उस लालटेन से भी मिलता है जो आप हाथ मे ले कर चलते हैं, उस पूरनमासी के चांद से भी जो अंधेरी रात में सर पर चमकता है और बादलों के पीछे उस सूरज से भी जो खुद भले न दिखे पर जिसकी रोशनी में हम सब कुछ देख सकते हैं। रोशनी के तीनों ही स्रोत रास्ता दिखाने में, ठोकर खाने से बचाने में सक्षम हैं पर वो उसी का भला कर सकते हैं जो आँख खोल कर चलने की जहमत करे। अगर कोई आँखें ही बंद कर ले तो स्थूल लालटेन हो या अदृश्य सूरज, कोई क्या कर पायेगा? अगर आँखें खुली रखें, संतुलन बनाये रखें, धैर्य से चलें तो कठिन पहाड़ी पगडंडी से भी शिखर पर पहुँच सकते हैं पर आँखें बंद कर, संतुलन ताक पर रख, अधीरता से चलेंगे तो राजमार्ग भी प्राणघातक हो सकता है। इसलिए मेरी विनम्र राय में *महत्वपूर्ण यह नही कि शिव प्रतीक हैं या स्थूल, महत्वपूर्ण यह है कि हम शिव की उपासना केवल स्थूल रूप में करते हैं या अंतर्मन से।*

शिवरात्रि का यह पर्व आपके सम्पूर्ण परिवार में प्रेमपूर्ण सुख का संचरण करे, यही सविनय सप्रेम शुभकामना है।

- विनय पांडेय
(आज व्यस्तता में कुछ नया न लिख पाया, इसलिए प्रथम पैरा में आज की खबर और अंतिम पैरा में आज के प्रश्न के सिवा, शेष सभी 2020 के आलेख से पुनः प्रस्तुत है।)

🙏🌷🌷🙏


