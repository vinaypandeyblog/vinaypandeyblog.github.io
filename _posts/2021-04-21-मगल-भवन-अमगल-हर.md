---
title: मंगल भवन अमंगल हारी
layout: post
last_modified_at : 2021-04-21T16:26:00
author: Vinay Pandey

tags:
- बुध की सुध

categories:
- दीर्घ

---

कोरोना की छाया में पूरा साल ख़ौफ़ कब दीवार पर टंगे टी वी से उतर कर जिस्म को चीरते हुए रूह तक जा पहुंचा, पता ही नही चला। दिल ने सोचना और दिमाग ने समझना बंद कर दिया। पिछले साल की तरह आज भी - 

_"लम्हों की घुटन_
_ख़ौफ़ का तूफ़ान बहुत है_
_मेरी ही तरह_
_वक़्त परेशान बहुत है"_

आज चैत्र नवरात्रि का यह अंतिम दिन, रामनवमी, विचारों को पुनः एक अवसर दे रहा है। 

एक जिज्ञासा वर्षों से मन में थी कि रामनवमी पर रामजन्मोत्सव क्यों मानते हैं । कायदे से तो जन्मदिन मनाना चाहिए, जन्मोंत्सव क्यों। *परम्पराओं का कोई न कोई संकेत, कोई अभिप्राय होता है, ऐसी मेरी मान्यता है* (भले ही वो कालांतर में ओझल हो गए हों या भटक गए हों), तो फिर इस परंपरा का क्या सांकेतिक अभिप्राय हो सकता है?  

बड़ा सुंदर उत्तर मिला हाल ही में  युग तुलसी रामकिंकर जी के एक आख्यान में। वो कहते हैं कि  हम राम के ऐतिहासिक रूप को मानें, यह भी अच्छा है पर इससे भी अच्छा होता है कि हम राम से अपने आप को जोड़ें और चूंकि *कोई चीज जब आपके सामने घटती है तो उससे अपने आपको जोड़ने में, भावनाओं को महसूस करने में, और सबसे बड़ी बात प्रेरणा पाने में सहजता होती है, इसलिए इन सभी महापुरुषों / अवतारों का जमोत्सव ऐसे मनाया जाता है, जैसे सब हमारे सामने ही हो रहा है।* 

अब इस संदर्भ में देखें तो रामजन्म की कथा भी अद्बुध है। आज इससे जुड़े प्रसंग की चर्चा उपयुक्त लगती है। कथा के अनुसार रावण से त्रस्त सब देवताओं ने मिल कर त्राहि माम् की स्तुति की तो आकाशवाणी हुई कि प्रभु अयोध्या में महाराज दशरथ के यहाँ जन्म लेंगे। सुनते ही सब तुरंत मुड़ कर जाने लगे, कि बस अब काम हो गया, अब बेफिकर। कथा में आगे है कि तब ब्रम्हा जी ने कहा कि नही, ऐसे नही चलेगा आपको भी मदद करनी पड़ेगी। देवगण बोले हम ईश्वर की क्या मदद कर सकते हैं, पर फिर भी यदि आदेश है तो हम अपने अस्त्र शस्त्र साधन दे देंगे, बहुत हुआ तो युद्ध मे भी आ जाएंगे। ब्रम्हा जी ने कहा कि नही इतने से नही चलेगा। यदि स्वयं नारायण नर रूप में आएंगे तो तुम लोग बंदर भालू तो बनो। *संकेत यह कि जब संकट बड़ा हो, प्रार्थना बड़े से हो और वो आपकी मदद को तत्पर हो जाये तो यह मत मान लो कि हमारा काम तो बस हल्ला मचाने का, एप्लिकेशन देने का, ध्यान खींचने का था। हल ढूंढने और उसको अमल में लाने में भी आपको आगे बढ़ कर खून पसीना बहाना पड़ेगा।* यह सही है कि जीवन मे कई बार हमारा सामर्थ्य पूरा नही पड़ता, ईश्वर के सहारे की जरूरत पड़ती है, पर ये भी कि ईश्वर भी उन्ही की मदद करता है जो स्वयं अपनी मदद करने को तत्पर होते हैं। 

धारावाहिक रामायण में श्रीराम का संवाद एक था - *_"किसी को दोष देने से भाग्य की रेखा नही बदलती।_"* कितना बड़ा सच है, हमारे अधिकांश दुख किसी और को दोष देने से ही तो जुड़े रहते हैं। आधा विलाप तो यही रहता है कि काश उसने वो न किया होता, जो उसने किया या फिर उसने वो कर दिया होता जो उसने नही किया, तो मेरी ये गति/ स्थिति न होती। *"काश" हमारे आकाश को ढक देता है और  भविष्य का सूर्य, प्रयास और पराक्रम के मार्ग से विरत हो जाता है।* तात्पर्य यह कतई नही कि इतिहास को भूल जाएं, क्योकि जो इतिहास को भूल जाते हैं वो उसे दोहराने के लिए अभिशप्त होते हैं। यह भी नही कि सभी दोषियों को मुक्त कर दें क्योंकि दोषी को मुक्त करना निर्दोष को दंड देना ही होता है। तात्पर्य केवल यह कि जब अपनी बारी आये, तो दोष दूसरों को देने के बजाए  यह विचार करें कि जो भी परिस्थितयां हैं, उनमे हम क्या कर सकते हैं। राम वन गमन के लिए मंथरा / कैकयी को दोष देते हुए 14 साल निषाद के राज्य या मुनि भारद्वाज / वाल्मीकि के आश्रम में भी काट सकते थे। गंगा पार उतरने की क्या बाध्यता थी? पर ऐसा होने पर राम, "राम" भी तो नही बन पाते। *व्यक्तिगत स्तर पर यही हमारी त्रासदी है, हम परिस्थिति के लिए या तो दोषी की तलाश में लग जाते हैं या उसके सामने समर्पण कर देते हैं और ज्यादातर दोनों एक साथ कर बैठते हैं।*

एक संवाद यह भी आया (महाराज दशरथ की ओर से) कि - *_"यदि किसी का आधिपत्य होता तो अनुचित कार्य क्यों होता।"_*  गहराई से विचार करें तो पाएंगे कि जो कुछ भी किसी परिवार में, संस्था में, समाज मे, देश मे अनुचित होता है वो इसीलिए हो पाता है क्योंकि  जिसके दायरे में अधिकार था, वो वहां चूक गया। दायित्व के निर्वहन में गलती हो सकती है। निर्णय गलत हो सकते हैं क्योंकि जब निर्णय लिया जाता है वहां भविष्य को देख पाना संभव नही होता। इसलिए यहां बात गलती होने की नही, अनुचित के होने की है। *अनुचित तभी होता है जब कोई अपने अधिकारों के प्रयोग मे चूकता है। कोई गलत कर रहा था या कोई वह नही कर रहा था जो उसकी जवाबदारी है, उससे गंभीर बात है कि हमारे पास अधिकार होते हुए भी हमने न गलत को रोका न सही करने के लिए टोका।* दुर्भाग्य से अधिकार के निर्वाहन में चूक को हम उतना गंभीरता से नही लेते परन्तु वास्तव में यह चूक, दायित्व के निर्वाहन में चूक से ज्यादा गंभीर है। *अधिकार जिम्मेदारी विहीन नही होते। जब भी समाज में अनुचित होते देखें तो समझ लें कि  जिनका आधिपत्य है वो या तो अधिकारों का प्रयोग करने में अक्षम हैं या लोभ ग्रस्त हैं।* लोभ सत्ता का हो सकता है, धन का हो सकता है, यश का हो सकता है या किसी और विकार का। विभीषिका के समय मे व्यवस्थापिका से न्यायपालिका तक जिस जिस ने खामोशी रखी, वो जवाबदारी से मुक्त नही हो सकते। दिनकर जी के शब्दों में-

 _"समर शेष है, नही पाप का भागी केवल व्याध,_
_जो तटस्थ रहे, समय लिखेगा उनका भी अपराध।।"_

*इस संदर्भ में भी आज रामनवमी का दिन प्रेरणा देता है अपने कर्तव्य पथ पर चलने का।* 

*बात शुरू की थी वक्त के खौफ से, अंत करूंगा वक्त से उम्मीद पर।* वक्त के साथ अगर कोई एक बात सोलह आने सच है तो वो ये कि वो बदलता जरूर है। कहने वाले ने यूँ ही तो नही कह दिया -

_"दिल ना-उमीद तो नहीं_
_नाकाम ही तो है,_
_लम्बी है ग़म की शाम_
_मगर शाम ही तो है।"_

*तो आइए प्रार्थना करें* कि जो मंगल करने वाले और अमंगल को दूर करने वाले हैं, वो दशरथ नंदन श्रीराम कृपा करें। हमें प्रेरणा दें, मार्ग दिखाएं।

*"मंगल भवन अमंगल हारी,*
*द्रवउ सो दसरथ अजिर बिहारी।"*

- विनय पांडेय

🙏🌷🌷🙏
