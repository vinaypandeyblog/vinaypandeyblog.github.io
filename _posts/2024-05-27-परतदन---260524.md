---
title: प्रतिदिन - 26/05/24
layout: post
last_modified_at: 2024-05-27T05:33:00
author: Vinay Pandey
tags:
- सोम का मर्म
- प्रतिदिन
categories:
- दीर्घ
---
बहुत दिनों से जब जब कुछ लिखने को सोचा, एक न एक बड़ी दुर्घटना की खबर रोक देती। पर फिर लगा कि मुंह मोड़ लेने से सच तो नही बदलेगा। 

दस दिन पहले घाटकोपर की घटना घटी। कालेज के अग्रज मनोज चंसोरिया जी और उनकी पत्नी सहित 16 निर्दोष, आपराधिक लालच और लापरवाही के चलते, काल के गाल में समा गए। जहां 40x40 की होर्डिंग लगाने की सीमा हो, वहां पुलिस के प्रबंधन वाली जमीन पर भावेश भिंडे नामक एक आदतन अपराधी, जिस पर रेप से पेड़ों की हत्या तक के 23 मुकदमे दर्ज हों, वो 120x120 का होर्डिंग लगा कर लिम्का बुक में नाम दर्ज करता है और एजेंसियां नोटिस - नोटिस खेलती रहीं। 

फिर खबर आई कि एक दिन अचानक जमीन फाड़ कर एक लोहे का रॉड निकला और ट्रेन की खिड़की तोड़ कर यात्रियों को घायल करता गया। रेलवे लाइन के नीचे से 33 के वी का केबल डालना था, ड्रिल की नोज पर लगा कैमरा खराब था, ठेकेदार ने बिना रेलवे और बिजली विभाग को बताए काम शुरू कर दिया और ड्रिल जमीन फाड़ कर यमराज के भैंसे की तरह प्रगट हो गई। 

आज दो त्रासद खबरें हैं, एक छत्तीसगढ़ में बारूद फैक्टरी में विस्फोट में कामगारों की दर्दनाक मौत की और दूसरी गुजरात में गेम जोन में आग से बच्चों के जलने की। फैक्ट्री सुरक्षा नियमों के उल्लंघन के आरोप में बंद कराई गई थी, फिर जादू से खुल गईं और गेम जोन में तो गेम ही गेम चल रहे थे। सिलेंडर, डीजल का स्टॉक, रेसिन की फर्श, थर्मोकोल के पार्टीशन, बिना अग्नि सुरक्षा उपायों के वेल्डिंग और भीड़ खींचने के लिए हैवी डिस्काउंट ..

**इनमें से हर बार, हर जगह, इंसानी जिंदगी के साथ खेल ही तो चल रहा था और ये निरन्तर जारी है ..**

राजधानी में एक बड़ा और नामचीन अस्पताल है। तीसरी, चौथी मंजिल पर आई सी यू है। बड़ी बड़ी लिफ्ट हैं, उन पर चेतावनी भी दर्ज है आग की स्थिति मे लिफ्ट का प्रयोग न करें। पर किसी को नही पता कि आग लगने पर करें क्या? आई सी यू का स्ट्रेचर पर पड़ा मरीज सीढ़ी से उतारा नही जा सकता, लिफ्ट चलेगी नही और रैंप बनाना किसी को याद ही नही रहा। बड़ा अस्पताल है, सब आते हैं, मंत्री, संतरी, अग्नि सुरक्षा, एम सी आई, जज, पुलिस.. सब ..  पर सोच नही पा रहे कि खुदा न खास्ता कभी कोई दुर्घटना हो ही गई तो क्या ....

**जिनके कंधों पर व्यापार की जवाबदारी है आखिर कब उनका पेट "थोड़ा और.." की लिप्सा से भर पायेगा और जिन पर नियमों के पालन कराने की जवाबदारी है आखिर कब वो "सब चलता है/ कुछ नही होगा", की बेखबर लापरवाही से बाहर आएंगे।**

जब 2/3 दिसम्बर का भोपाल हादसा हुआ था, तो बड़े विक्षुब्ध मन से लिखा था "मुर्दे जवाब मांगते हैं", पर अब बुझे मन से लगता है जहां जिंदों को जवाब नही मिलता, वहां मुर्दों की कौन सुनेगा?

**बंदों से तो उम्मीद नही, अब ईश्वर से ही इल्तजा है कि हमें अपना फर्ज ईमान से अदा करने को प्रेरित करे।** अग्रज सुबोध बाजपेई जी ने कल वसीम बरेलवी का एक शेर साझा किया था, वही मौजूं है -

*"मुझे ये खौफ दे मालिक, मुझी पर है नज़र तेरी,*
*बस इतना ही नही काफी कि सजदा कर लिया मैंने।"*

-विनय पांडेय


