---
title: आज महिला दिवस
layout: post
last_modified_at: 2021-03-08T09:32:00
author: Vinay Pandey
tags:
- सोम संदेश
categories:
- दीर्घ
---
**आज महिला दिवस** 

कैलेण्डर के हिसाब से आज महिला दिवस है, अंतरराष्ट्रीय महिला दिवस। जिसकी आधिकारिक शुरुआत संयुक्त राष्ट्र संघ के तत्वाधान में 8 मार्च 1975 को "सेलीब्रेटिंग द पास्ट, प्लानिंग फॉर द फ्यूचर." की थीम से हुई, तब से हर साल एक नई थीम आती है और इस साल  की थीम है "महिला नेतृत्व: COVID-19 की दुनिया में एक समान भविष्य को प्राप्त करना"।

वैसे इतिहास को देखें तो पूंजीवादी इस दिवस को 1910 में अमेरिकन उद्योग जगत में महिला सशक्तिकरण और अधिकारों की लड़ाई से जोड़ते हैं और साम्यवादी इसे 1917 में बोल्शेविक क्रांति के बाद महिलाओं के वोट देने के अधिकार की प्रथम स्वीकृति से जोड़ते हैं। दोनों ही एक न एक तरह से अधिकारों के लिए मजदूर आंदोलन का विस्तृत रूप हैं। 

पर मुझे लगता है कि अगर भारतीय दर्शन को देखें तो वो इस सबसे कई कदम आगे है। वो अधिकार की नही सम्मान की बात करता है। अधिकार हीन सम्मान नही, वरन सम्मान युक्त अधिकार। आज भास्कर के प्रथम पृष्ठ पर छपा सर्वे भी इसी की पुष्टि करता है। महिलाएं हों या पुरुष, अधिकार की बात 35 -40% ने की और सम्मान की 95% से ज्यादा ने। इसका यह कतई अर्थ नही कि खाली सम्मान से काम चल जाएगा, वरन यह कि सम्मान अगर छद्म न हो, वास्तविक हो, तो अधिकार उसके साथ मिलेगा ही।  

हमारा दर्शन कहता है कि सृष्टि के प्रथम दिवस से ऐसा कोई दिवस ही नही है जिसकी नारी के बिना कल्पना सम्भव है। कथा के अनुसार जब ब्रम्हा सृष्टि की रचना में थक गए, उनकी रचनाएं टिक नही पा रहीं थीं तब उन्होंने शिव की कठोर तपस्या की और फिर शिव अपने पूर्णावतार यानी अर्धनारीश्वर के रूप में प्रगट हुए, वहीं से ब्रम्हा को नर व नारी के सृजन की प्रेरणा मिली, सृष्टि की उत्पत्ति संभव हुई। जिनकी पौराणिक कथाओं में आस्था न भी हो, उन्हें भी मानना होगा कि सृष्टि की उत्पत्ति के प्रथम दिवस से ही नर और नारी के बिल्कुल समान महत्व और सम्मान को अभिव्यक्त करने में इससे सुंदर परिकल्पना संभव नही। इस दर्शन में शक्ति और शिव को एकरूप माना गया है हैं। शिव नर के द्योतक हैं तो शक्ति नारी की। वे एक दूसरे के पूरक हैं। **शिव के बिना शक्ति का अथवा शक्ति के बिना शिव का कोई अस्तित्व ही नहीं है। शिव अकर्ता हैं, वो संकल्प करते हैं; शक्ति संकल्प सिद्धी करती हैं। आज भी अधिकांश भारतीय घरों में यही सत्य है, किसी संकल्प की सिद्धि, घर की नारी के बिना संभव नही हो पाती।** 

भारतीय दर्शन इस मायने में भी एक कदम आगे है कि यह नारी की समानता की संकल्पना में प्रेम एवं सम्मान के भाव को प्रथमिकता देता है, दुरावट और संघर्ष को नही। 

इस सब के तारतम्य में एक काफी पुरानी खबर याद आ रही है । 

कई साल पहले एक बड़े कॉर्पोरेट हाउस ने बेंगलोर में मैनेजमेंट गुरुओं का एक सम्मेलन कराया था। उसमे **एक सवाल पूछा गया था। आप सफलतम मैनेजर किसे मानते हैं?** विशेषज्ञों ने रोनाल्ड रीगन से नेल्सन मंडेला तक, चर्चिल से गांधी तक, टाटा से हेनरी फोर्ड तक, चाणक्य से बिस्मार्क तक और न जाने कितने और नाम सुझाये । पर ज्यूरी ने कुछ और ही सोच रखा था। सही उत्तर था **सफलतम प्रबंधक है - एक आम गृहिणी।** 

एक गृहिणी परिवार से किसी का ट्रांसफर नही कर सकती, किसी को सस्पेंड नही कर सकती, किसी को टर्मिनेट नही कर सकती और किसी को अपॉइंट भी नही कर सकती परन्तु फिर भी सबसे काम करवाने की क्षमता रखती है। **मानव संसाधन प्रबंधन का इससे बेहतर क्या उदहारण हो सकता है?**

बड़े बड़े उद्योगों में भी कभी कभी इसलिए काम रुक जाता है क्योंकि जरूरी फ्यूल नही था या कोई स्पेयर पार्ट उपलब्ध नही था या कोई रॉ मटेरियल कम पड गया। पर किसी गरीब से गरीब घर मे भी नमक  कम नही पड़ता। शायद बहुत याद करने पर भी आप को वह दिन याद न आ पाए जिस दिन मां आपको खाने में सिर्फ इसलिए कुछ नही दे पाई कि बनाने को कुछ नही था, या गैस खत्म हो गई थी, या कुकर का रिंग खराब हो गया था। **हर कामोबेशी और समस्या का विकल्प एक गृहिणी रखती है। वो भी बिल्कुल खामोशी से। सामग्री प्रबंधन एवम संचालन संधारण प्रबंधन का इससे बेहतर क्या उदाहरण क्या हो सकता है ?**

काम वाली बाई का बच्चा दुर्घटना का शिकार हो जाता है। डॉक्टर बड़ा खर्च बता देता है, बाकी सब बगलें झांकने लगते हैं, लेकिन वो फटाफट पुराने संदूको में छुपा कर रखे बचत के पैसे निकालती है, कुछ गहने गिरवी रखती है, कुछ घरों से सिर्फ साख के आधार पर उधार लेती है, पर पैसे का इंतजाम कर ही लाती है। **संकटकालीन अर्थ प्रबंध का इससे बेहतर क्या उदाहरण हो सकता है? **आपदा के क्षण में गृहिणी का बैंक हमेशा "यस" ही कहता है, कभी फेल हो कर "नो" नही कहता।* 

**और सारे प्रबंधन के लिए पास में है बस कुछ आंसू और कुछ मुस्कान। किससेे, क्या और कैसे कराना है, कब प्रेम के राग में हौले से काम पिरोना है और कब राग सप्तक पर उच्च स्वर में भैरवी सुना कर जरूरी कामों को अंजाम तक पहुंचाना है, उसे पता होता है। लेकिन जो सबसे बड़ी चीज होती है वो है जिजीविषा, समर्पण और प्रेम। सफल गृहिणी का सबसे बड़ा संबल होता है सब्र**, वही सब्र, जिस के बारे में किसी ने बहुत सटीक कहा है -

*"सब्र का घूंट दूसरो को पिलाना*
*कितना आसान लगता है,*
*ख़ुद पियो तो*
*क़तरा क़तरा ज़हर लगता है ।*"

**आज जब हर तरफ, जहर ही जहर है, तो समाज के तौर पर सब्र की जरूरत हम सब को पहले से कहीं ज्यादा है।** नारी को अधिक अधिकार की जितनी जरूरत है पुरुषों को भी नारी के प्रेम और समर्पण जैसे गुणों की बहुत जरूरत है, आधुनिक विज्ञान भी बताता है कि पुरुषत्व के लिए एक नारी गुणसूत्र तो जरूरी है। बात घूम कर वही अर्धनारीश्वर की   कल्पना और समन्वय की धारणा पर आ जाती है, जो कि आधुनिक आक्रामक पश्चिमी 'हम बनाम वो' की युद्धक शैली से अलग है। इसलिए इस दिवस पर अधिकारों से सम्मान की बात करते समय यह याद रखना भी जरूरी है कि **कोई भी समाज टुकड़ों में बंट कर नही बढ़ सकता।** सम्मान और अधिकार के बंटवारे कैसे भी हों, चाहे धर्म के आधार पर, जाति के आधार पर, भाषा के आधार पर या महिला-पुरुष के आधार पर, वो विभेद ही पैदा करेगा, लक्ष्य कितना प्राप्त होगा, अनुमान लगाना मुश्किल है। एक ऐसा समाज जहां पुरुष अशिक्षित होंगे, जाहिल होंगे, वहां कोई कानून महिला सम्मान की रक्षा कितना कर पायेगा, यह कोई नही जानता। इसलिए जब शिक्षा की बात हो, मूल्यों की बात हो, संस्कारों की बात हो, अवसरों की बात हो, अधिकारों की बात हो, सम्मान की बात हो, तो वो समग्रता में हो, यह आवश्यक है। **जरूरी है कि इस दिवस पर सभी बेहतर इंसान बनने का संकल्प लें।**

बात की शुरुआत में आज के भास्कर सर्वे का जिक्र किया था, अंत मे आज ही के भास्कर में छपे एन रघुरामन जी के मैनेजमेंट फण्डा का जिक्र करूंगा। वो कहते हैं - *"अगर आप चाहते हैं कि आपके परिवार की महिलाएं खुशी-खुशी महिला दिवस मनाएं, तो घर के अच्छे और जिम्मेदार पुरुष बनें।"*

**आज इस दिवस पर प्रेम की प्रतीक एवं शक्ति की अधिष्ठाता,नारी सत्ता को सादर नमन / अभिनंदन...**

-विनय पांडेय

🙏🌷🌷🙏


