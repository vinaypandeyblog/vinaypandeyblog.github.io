---
title: शिवरात्रि एवं महिला दिवस
layout: post
last_modified_at: 2024-03-08T19:05:00
author: Vinay Pandey
tags:
- शुक्र की फिक्र
categories:
- दीर्घ
---
**आज शिवरात्रि भी..**
**... और महिला दिवस भी**
एक सुखद एवं सांकेतिक संयोग

शिव संभवतः एकमात्र आराध्य हैं जो अर्धनारीश्वर हैं। 

शिव पुरुष स्वरूप में हलाहल धारण करने वाले समष्टि सामर्थ्य के प्रतीक होते हुए भी निस्पृह हैं हैं वहीं शक्तिरूपा पार्वती जी महिषासुर मर्दनी होते हुए भी नारी स्वरूप में करुणामयी हैं। धार्मिक मान्यताओं के अनुसार, इसी दिन शिव-पार्वती विवाह के पवित्र बंधन में बंधे थे। 

**आज जब विवाह समारोह चकाचौंध करने वाली भव्यता के प्रदर्शन की होड़ के मोहताज होने लगे हैं, तब  शिव पार्वती के विवाह को याद करना समीचीन भी है और महत्वपूर्ण भी।**

शिवजी की बारात एक ऐसी बारात थी जिसमें कोई सूट बूट में नही था, बल्कि उसमें तो भूत, प्रेत, पिशाच और योगिनियाँ थीं, सब आतंकित हो गए, हिमालय और मैना मूर्छित हो गए, **नगरवासी तक कहने लगे कि जो इस बारात को देख कर भी जीवित बच जाएगा वह भाग्यशाली होगा, परन्तु यही वो विवाह रहा जिससे ज्यादा सफल कोई विवाह हुआ ही नही। आज भी मांग में सिंदूर लक्ष्मी, सीता या रुक्मणि के नाम से नही, केवल गौरी के नाम से ही भरा जाता है। ऐसा इसलिए क्योंकि यह विवाह दुनिया को कुछ दिखाने के लिए नही था बल्कि आपसी समझ, विश्वास, प्रेम और जगत कल्याण की बुनियाद पर खड़ा विवाह था।** आज सब चकाचौंध के बीच, चौथे स्तंभ की तो कहीं दूर दराज तक छाया भी नही दिखती। 

शिव पार्वती अद्भुत हैं, उनका पूरा परिवार अद्भुत है। **समभाव में राम, जीवन की समग्रता में कृष्ण, वैभव में विष्णु, सृजन में ब्रम्हा को याद किया जाता है । पर जब परिवार की बात आती है तो शिव परिवार को ही याद किया जाता है।**  विरक्ति में शिव, भक्ति में भगवती, विपत्ति में गणपति और कीर्ति मार्ग में कार्तिकेय, को सभी याद करते हैं। वह परिवार जिसके पास कोई महल नही है, जिसका कर्ता औघड़ है, उसका हर सदस्य पूजनीय है। **संदेश यह कि सम्मान, धन वैभव से नही अखंडित विश्वास और प्रेम से प्राप्त होता है । सुख, साधन से नही, सदभाव से उपजता है।**

आज सामाजिक सरोकारों की बात चलती है तो सब कहते हैं, समय कहाँ है, पहले घर तो देख लें। शिव पार्वती इस मामले में भी अद्भुत हैं। दोनों जब तक अकेले थे, जगत को उपलब्ध न थे, शिव समाधि में और पार्वती तपस्या में थीं। उनका विवाह ही जगत कल्याण के लिए हुआ और विवाह उपरांत यह पूरा परिवार सम्पूर्ण जगत को निरन्तर उपलब्ध हो गया। **हर कठिनाई में ऐसी सहज उपलब्धता विवाह उपरांत केवल शिव परिवार की है और अविवाहितों में रुद्रावतार हनुमान की।** 

**अब जरा बात महिला दिवस की**
 
अंतरराष्ट्रीय महिला दिवस की शुरूआत "सेलीब्रेटिंग द पास्ट, प्लानिंग फॉर द फ्यूचर." की थीम से हुई थी। **"कल के लिए आज" यही वो धारणा है जो सदियों से मानव सभ्यता की प्रगति का आधार रही है और जब भी आज के लिए हम कल को दांव पर लगाते हैं तो विनाश को आमंत्रित करते हैं।** फिर चाहे वो तमाम युद्धों की बात हो या विकास के नाम पर प्रकृति के विनाश की। 

हर साल एक नई थीम आती है और **इस साल  की थीम  है "इंस्पायर इंक्लूजन"। *समग्र समावेश की प्रेरणा* ।**  आधी आबादी के समावेश के बिना न आज अच्छा हो सकता है न कल। इस दृष्टि से इस वर्ष की थीम बहुत महत्वपूर्ण है।

**इस दृष्टि से देखें तो भारतीय दर्शन कहता है कि सृष्टि के प्रथम दिवस से ऐसा कोई दिवस ही नही है जिसकी नारी के बिना कल्पना सम्भव है।** कथा के अनुसार  जब ब्रम्हा जी की रचनाएं टिक नही पा रहीं थीं तब उन्होंने शिव की कठोर तपस्या की और फिर शिव अपने पूर्णावतार यानी अर्धनारीश्वर के रूप में प्रगट हुए, वहीं से ब्रम्हा को नर व नारी के सृजन की प्रेरणा मिली, सृष्टि की उत्पत्ति हुई। **जिनकी पौराणिक कथाओं में आस्था न भी हो, उन्हें भी मानना होगा कि सृष्टि की उत्पत्ति के प्रथम दिवस से ही नर और नारी के बिल्कुल समान महत्व और सम्मान को अभिव्यक्त करने में इससे सुंदर परिकल्पना संभव नही।** यह भी कि मान्यता के अनुसार किसी भी हवन की पूर्णाहुति अकेले में नहीं होती, साथ मिल कर ही होती है।

पर यह भी सच है कि समय के साथ विकृतियां आ गईं। सोच पर स्वार्थ का और नीति पर कुरीति का ग्रहण लग गया। इसलिए **संक्रमण से मुक्ति के लिए आवश्यक है कि संकल्प अतीत की यादों में नही, वर्तमान के इरादों में दिखे ताकि भविष्य के वादे पूरे हो सकें।**

परन्तु यहां पर एक बात बहुत महत्वपूर्ण है। समानता का अर्थ क्या? क्या ये किसी एक वर्ग के संरक्षण या विशेषधिकारों की बात है या किसी के प्रोत्साहन की बात है। मेरे विचार से विशेष प्रावधान परिस्थितियों के अनुरूप कुछ समय आवश्यक हो सकते हैं, पर लक्ष्य नही हो सकते। साधन कभी भी साध्य से ज्यादा स्थायी और महत्वपूर्ण नही हो सकते। **स्वतंत्रता के नाम पर आधुनिक आक्रामक युद्धक शैली ' में हम बनाम वो' का मुकाबला मान लेने से समाज, परिवार और व्यक्तिगत स्तर पर जो सुकून है वो भी पता नही कितना रहेगा। उद्देश्य पाने का रहे, खोने का नही।** इसलिए इस दिवस पर अधिकारों से सम्मान की बात करते समय यह याद रखना भी जरूरी है कि कोई भी समाज टुकड़ों में बंट कर नही बढ़ सकता। सम्मान और अधिकार के बंटवारे कैसे भी हों, चाहे धर्म के आधार पर, जाति के आधार पर या महिला-पुरुष के आधार पर, वो विभेद ही पैदा करेगा। इसलिए जब बात शिक्षा की हो, मूल्यों की हो, अवसरों की हो, अधिकारों की बात हो, तो उद्देश्य विभेद नही, समग्रता हो, यह आवश्यक है। 

**पुनः इस बात को शिवरात्रि से जोड़ कर देखता हूँ तो लगभग 3 वर्ष पूर्व दैनिक भास्कर में देवदत्त पटनायक जी द्वारा उल्लेखित एक कथा याद आती है।** कथा दक्षिण भारत के मंदिरों में शिव की ओर स्नेह से देखते हुए भृंगी नामक व्यक्ति की है। भृंगी शिव के दूसरे उपासकों से अलग है - वह दुर्बल है। दरअसल उसकी सिर्फ़ हड्डियां नजर आती हैं और उसके दो नहीं, बल्कि तीन पैर हैं। कहते हैं कि भृंगी शिव का परम भक्त था। एक दिन कैलाश पर्वत पर आकर उसने शिव की प्रदक्षिणा करने की इच्छा व्यक्त की। पर भृंगी पार्वती जी की प्रदक्षिणा नही करना चाहता थ इसलिए उसने सांप का रूप धारण कर शिव और पार्वती के बीच से खिसकने की कोशिश की। तब शिव पार्वती को अपने शरीर का आधा हिस्सा बनाकर अर्द्धनारीश्वर में बदल गए। लेकिन भृंगी ने हठ नहीं छोड़ा। वह कभी चूहे और कभी मधुमक्खी का रूप लेकर शिव व पार्वती के बीच से जाने की कोशिश करता। इससे कुपित हो अर्धनारीश्वर शिव पार्वती ने श्राप दिया कि वह अपनी मां से मिले शरीर के सभी भाग खो देगा। भृंगी के शरीर से तुरंत मांस और खून गायब हो गया। सिर्फ़ हड्डियां बच गईं। वह ज़मीन पर ढेर हो गया। बाद में भृंगी पर तरस खाकर अर्धनारीश्वर ने उसे एक तीसरा पैर दे दिया, ताकि वह तिपाई की तरह खड़ा हो सके, पर उसके शरीर की जगह हड्डी का ढांचा ही बचा।

**अर्धनारीश्वर की यह कथा दर्शाती है कि यदि आप सदाशिव के भक्त भी रहेंगे तो भी ईश्वर के स्त्रैण भाग को ना पूजने का क्या खामियाजा भुगतना पड़ता है।**

यही समग्र समावेश का संदेश है, ईश्वर और प्रकृति का आदेश है। 

**शिवरात्रि का यह पर्व आपके सम्पूर्ण परिवार में समग्रता एवं  समावेश के प्रेमपूर्ण सुख का संचरण करे, यही सविनय सप्रेम शुभकामना है।**

- विनय पांडेय

🙏🌷🌷🙏


