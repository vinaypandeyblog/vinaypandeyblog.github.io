---
title: खेल कबड्डी
layout: post
last_modified_at: 2022-11-07T08:47:00
author: Vinay Pandey
tags:
- सोम संदेश
categories:
- दीर्घ
---
जैसे जैसे सर्दी बढ़ती जा रही है, माहौल में गर्मी भी बढ़ती जा रही है। त्योहारों पर बाजार में गर्मी आई। शेयर बाजार विदेशी निवेशकों की तिरछी चाल के बावजूद देशी निवेशकों की खड़ी चाल से गर्म है। टी 20 वर्ल्ड कप के चलते दिवाली पर अखबारों के पहले पन्ने पर जो "विराट -हार्दिक" बधाई की गर्मी थी, वो आज भी "सूर्या" की रोशनी से दमक रही है। वैसे चुनावों की दस्तक से गर्म तो राजनीतिक हवा भी है, परन्तु, यह बारूदी सुरंगों से भरी ऐसी जमीन है जिस पर पांव रखने से पहले देवदूतों को भी सोचना पड़ता है, पता नही कब कौन सी बात, किस रिश्ते की बलि ले ले। इसलिए, सोशल मीडिया पर राजनीति की बात से दूर रहना ही ठीक। 

वापस बात खेलों की...

टी 20 का फटाफट क्रिकेट उफान पर है। वर्ल्ड कप ग्रुप स्टेज से बढ़ कर सेमीफाइनल की दहलीज पर है। चाहने वाले बेसब्री से भारत पाकिस्तान फाइनल का रोमांच चाह रहे हैं। पर उलटफरों के इस दौर में, जहां आयरलैंड इंग्लैंड को, जिम्बाब्वे पाकिस्तान को और नीदरलैंड साउथ अफ्रीका को हरा देता है, जब तक आखिरी गेंद बाकी है, सांस रोक कर इंतजार लाजिमी है। पाकिस्तान से मैच रहा हो या बांग्लादेश से, हमने खुद भी धड़कनों को घटते बढ़ते करीब से महसूस किया।  सबक बडा है- **कभी किसी को कमतर मत समझो।**

पर चूंकि टी 20 पर विशेषज्ञों के विश्लेषणों से इस समय मीडिया अटा पड़ा है और मेरी खेलों की समझ सीमित है अतः उस पर कोई ज्यादा टीप की गुस्ताखी नही कर सकता। 

लेकिन इस सबके बीच रोमांच से भरपूर और सट्टे से दूर (संभवतः), पारंपरिक कबड्डी का रंग भी खिला हुआ है। 'प्रो कबड्डी लीग' अपने मध्यांतर से सिर्फ दो मैच दूर है, और इस बार जो उलटफेर देखने मिल रहें हैं, वो कुछ अलग ही स्तर के हैं। पिछली चैंपियन 'दबंग देहली' पहले पांच मैच जीतकर टेबल टॉपर थी, पर फिर लगातार छह मैच हार कर अब सातवें पायदान पर है और शुरुआती दौर में 11 वें नम्बर पर चल रहे 'तमिल थलाइवाज', 5 मैच जीतकर अब तीसरे पायदान पर हैं। पुराने हीरोज रिकॉर्ड ब्रेकर 'डुबकी किंग' प्रदीप नरवाल, 'बाहुबली' सिदार्थ देसाई, 'शोमैन' राहुल चौधरी वगैरह हैं तो जरूर, पर अभी तक उनकी चमक फीकी दिख रही है। चोटों से जूझते नवीन 'एक्सप्रेस' की धीमी गति दिख रही है और 'हाई फ्लायर' पवन शेरावत अभी मैदान से बाहर ही है।  परन्तु इस सब के कारण, खेल की रंगत कम हो गई हो, ऐसा भी नही है। तमिल थलाइवाज, के लिए नरेंद्र होशियार की फुर्ती और अंजिक्य पवार की सूझबूझ काम आ रही है तो पुनेरी पलटन, 'सुल्तान' के निक नेम से मशहूर ईरानी डिफेंडर फ़जल अत्राचली की मजबूत पकड़ और असलम इनामदार और आकाश शिंदे की जबरदस्त स्पीड की लहर पर सवार हो कर फिलहाल टेबल टॉपर बनी हुई है। एक टीम का कॉम्बिनेशन कैसा होना चाहिए, ये इस टीम से सीखा जा सकता है। 

पिछले कुछ मैच बड़े रोमांचक रहे। उन्ही से कुछ सबक -

कल रात लगातार सात मैचों से अपराजित पुनेरी पलटन तमिल थलाइवाज के खिलाफ सिर्फ एक अंक से हार गई। रोमांचक मुकाबले में अंतिम क्षणों में 'सुल्तान' की पुनेरी पल्टन, "डू आर डाई" की गणना गलत कर गई, और मैच हाथ से चला गया। **संदेश - आप कितने भी बड़े दिग्गज हों, राजनीति में हों, कॉर्पोरेट सेक्टर में हों या खेल के मैदान में, रणनीतिक गलतियां करेंगे तो जीत मुश्किल है।** 

इसके एक दिन पहले, तमिल थलाइवाज, तेलगु टाइटंस के विरुद्ध हारा हुआ मैच जीते। आखरी दो मिनट थे, तमिल थलाइवाज के सिर्फ दो खिलाड़ी बचे थे। आल आउट का खतरा और हार, लगभग निश्चित दिख रही थी। परन्तु अंजिक्य पवार ने एक ही रेड में छह खिलाड़ियों को आउट कर न केवल 'डुबकी किंग' प्रदीप नरवाल के काफी पुराने रेकॉर्ड की बराबरी की बल्कि मैच भी पलट दिया। दरअसल तेलगु टाइटंस के डिफेंडर्स ने पवार को पकड़ भी लिया था, पर रेफरी की सीटी बजने के पहले ही उन्होंने मान लिया कि रेड खत्म हो गई है, पर तब तक न रेड के 30 सेकंड खत्म हुए थे, न अंजिक्य पवार की सांस टूटी थी, न रेफरी की सीटी बजी थी। पकड़ ढीली होते ही पवार सरक कर निकल आये और मैच पलट गया। **संदेश - अगर जय की ओर बढ़ रहें हैं तो आखरी क्षण तक ग़ाफ़िल न हों और अगर पराजय के विरुद्ध लड़ रहे हैं तो आखरी क्षण तक हिम्मत न हारें।**

एक दिन पहले ही यू पी योद्धा और हरियाणा स्टीलर्स का भी जोरदार मुकाबला था। पहले हाफ में यू पी बढ़त पर था, फिर सेकंड हाफ में हरियाणा स्टीलर्स परवान पर थे। पर अंतिम बीस सेकंड में यू पी की "डू आर डाई" रेड की बारी आई, तो लगा कि बाजी हरियाणा के हाथ लग गई है। रेडर सुरेंदर गिल को लाइन से बाहर ढकेल कर, हरयाणा के डिफेंडर्स के साथ उनके कोच भी खुशी में कूदने लगे, पर ये खुशी दो क्षण भी न रही, जब रेफरियों ने बताया कि सुरेंदर को मैदान से बाहर ढकेलते ढकेलते एक डिफेंडर भी बाहर चला गया था। उछलते कूदते जज्बाती कोच मनप्रीत सिंह, टी वी के अगले ही फ्रेम में, अपने बाल नोचते नजर आए। **संदेश - अपनी विजय का रास्ता तलाशते समय अपनी हदों का ध्यान रखें। हद से बाहर जाएंगे, तो हाथ आई विजय, हाथ से फिसल भी सकती है।**

यानी मायने ढूंढे, तो खालिस देशी कबड्डी में भी हैं। 

**जब लगे कि हालात कठिन हैं, तो जिंदगी के मैदान पर ताल ठोक के बोलें - 'खेल कबड्डी'। जब अवसर आए तो उसे 'सुल्तान'  की तरह जकड़ लें, समय कठिन हो तो 'डुबकी किंग' की तरह सटक लें, चुनौतियां रास्ता रोक के खड़ी हो जाएं तो 'हाई फ्लायर' की तरह छलांग मार दें। एक एक अंक जीतते जाएं, बोनस का अवसर जाने न दें। कुछ साथी जरूर तैयार करें ताकि जब आप अवसर को जकड़ें तो वे आपका साथ दें और यदि आप अवसर तलाशने  के प्रयास में आउट भी हो जाये तो वो किला लड़ा कर आपको जल्द से जल्द मैदान पर  वापस ले आएं, और यह भी कि अटैक करें या डिफेंस, अपनी सीमा रेखा का ध्यान जरूर रखें।** 

तो बोलें -   खेल .. कबड्डी..

**आपको आपके हर अभियान में सफलता की अशेष शुभकामना के साथ**,

- विनय पांडेय

🙏🌷🌷🙏


