---
title: घूमता आईना
layout: post
last_modified_at: 2023-02-05T09:42:00
author: Vinay Pandey
tags:
- रवि दर्शन
- घूमता आईना
categories:
- दीर्घ
---
**घूमता आईना**
(साप्ताहिक समीक्षा - अंक -5)

बीते सप्ताह बसंत की बयार में विवाह समारोहों की धूम रही। 16 संस्कारों में 15 वां संस्कार और जीवित अवस्था का अंतिम संस्कार है विवाह / पाणिग्रहण संस्कार। 'वि' और 'वाह' से मिल कर बना है विवाह यानी एक दूसरे को स्वीकार करना / दायित्व लेना, पाणिग्रहण हाथ थामने का सूचक है। इसलिए स्वाभविक है कि यह संस्कार जितने धूम धाम से सम्पन्न होता है उसकी किसी और संस्कार से तुलना सम्भव नही। सामान्यतः उत्तर भारतीय शादियों में सात फेरे कम ही देखने मिल पाते हैं (अधिकांशतः तब तक नींद घेर चुकी होती है) परन्तु पिछले सप्ताह संयोग से दो बार मौका मिला। एक बार परंपरागत तरीके से और फिर ऐसे ही एक समारोह में इस संस्कार से जुड़ी बहुत सी व्याख्याएँ संस्कृति के पौराणिक संदर्भ और प्रसंग के साथ, पर आधुनिक अंदाज में, मेहुल पंडित से सुनने मिलीं। 

साथ का संकल्प और भावार्थ दोनों में एक ही था। सुनते सुनते मनोज 'मुंतशिर' शुक्ला का शेर भी बरबस याद आया -
*"इश्क और लहू, रंग दोनों का फीका हो नही सकता,* 
*मैं उसका हो चुका हूं अब किसी का हो नही सकता।"*

पर फेरों के संकल्प सुनते सुनते मैं स्वयं दुविधा के फेरे में पड़ गया? क्या विश्वास एकरंग हो सकता है,क्या कोई अपने देश, समाज और कर्तव्य से विमुख हो कर   केवल अपने परिवार के प्रति समर्पित हो सकता है या केवल पति / पत्नी का आपसी समर्पण, पूरे परिवार के प्रेम का प्रतीक हो सकता है। **मुझे लगता है कि संस्कार अविभाज्य हैं। समर्पण जिसमे भी होगा, सबके प्रति होगा और जिसमे छल होगा, उसका छल, समय आने पर एक एक कर सब पर छलकेगा।** हो सकता है, मैं गलत होऊं, हो सकता है कि  कि किसी की नजर में जीवन खंड खंड में जिया जा सकता हो। पता नही .... सबका नजरिया अलग अलग हो सकता है। **"आईना" घूमे या स्थिर रहे, केवल नजारों को प्रतिबिम्बित कर सकता है, नजरियों को एकरूप नही कर सकता।** 

वैसे एक मुद्दा ऐसा भी है जिस पर नजरिये में भी एकरूपता है या यह भी कह सकते हैं कि तर्क वितर्क सम्भव ही नही। आज के ही अखबार की खबर है कि छत्तीसगढ़ के तेज तर्रार दबंग मुख्यमंत्री जी की कल वैवाहिक वर्षगांठ थी, किसी युवा ने पूछ लिया कि कका घर पर आपकी चलती है कि काकी की। उन्होंने कहा उत्तर तो मै सही सही ही देना चाहता हूं पर घर पर पूछ कर बताना पड़ेगा। यद्यपि आज कल राजनीति और न्यायपालिका में बड़ा विवाद चल रहा है पर कुछ वर्ष पूर्व सुप्रीम कोर्ट की दो सदस्यों की पीठ ने भी तलाक के एक मामले की सुनवाई करते हुए विनिद पूर्ण टिप्पणी की थी कि सब जगह हमारा आदेश चलता है पर घर पर हम भी आदेश मानते हैं। यानी इस मुद्दे पर तो राजनीतिज्ञ और जज भी एकमत हैं। हों भी क्यों न, मेहुल पंडित ने बताया कि विवाह के प्रारंभ में अष्टलक्ष्मी स्तुति के पूर्व ही शरणं शरणं का मंत्र उच्चारण क्यों किया जाता है। देवी जब तक लक्ष्मी और सरस्वती रूप में हैं तभी तक शरण मे चले जाओ तो अच्छा है वरना वो और रूप में आ जाएँगी तो शरण मे तो जाना ही पड़ेगा, नतीजा भी भुगतना पड़ेगा। ये बात है कि कुछ युवा जल्दी नही समझ पाते पर समझाने से समझ भी जाते हैं। आज सुबह ही पावर इंजीनियरों के एक 'राजकुमार' युवा नेता जी इशारा नही समझ रहे थे फिर उदाहरण सहित समझाया कि भाई मान जाओ नही तो न पावर काम आयेगा न इंजीनियरिंग, तो झट मान गए। **बसंत मे विनोद तो बनता है।**

**इस गुरुवार विभिन्न समाजों द्वारा सुधारवादी प्रयासों पर एक महत्वपूर्ण खबर भी पढ़ने मिली।** खबर के अनुसार अखिल भारतीय कायस्थ महासभा ने दहेज और मृत्यु भोज बंद करने का निर्णय लिया है। जैन समाज ने शादियों में पार्टियों से किनारा करने का निर्णय लिया है। समाज की गाइड लाइन के अनुसार निमंत्रण ई कार्ड से होगा, माया स्थापना से ले कर विदाई तक सब कुछ एक दिन में होगा और रात्रि रिसेप्शन नही होगा। खबर के अनुसार रायपुर में 40 मस्जिदों के मौलानाओं और इमामों ने भी फैसला किया है कि वायु प्रदूषण, ध्वनि प्रदूषण और यातायात में व्यवधान न हो, इस हेतु वे ऐसी किसी शादी समारोह में नही शामिल होंगे जहाँ डी जे बजेगा और आतिशबाजी होगी।  

हो सकता है  कि इन सबका पूरा पूरा ₹ पालन न भी हो पाए, अल्लामा इकबाल का शेर है- 
*"मस्जिद तो बना ली शब भर में, ईमां की हरारत वालों ने।*
*पर दिल ये पुराना पापी है, ताउम्र नमाजी हो न सका।"*

फिर भी ये समस्त पहल सुकूनदायक हैं, क्योंकि ये एक उम्मीद तो बांधती ही हैं। **कुछ भी अच्छा हो सके, इसके लिए सबसे जरूरी है - उम्मीद का बने रहना।** कुछ नही से कुछ तो बेहतर होगा ही। 

खबर एक और भी आई। हालांकि वो सकारात्मक नही थी। पर **जो बातें सुकून नही देतीं, वो भी सबक तो देती ही हैं।** कैंसर और जोड़ों के दर्द  से ले कर गंजेपन के शर्तिया इलाज तक का दावा कर आयुर्वेदिक दवाओं में एलोपैथिक पेन किलर झोकीं जा रहीं थीं। रायपुर से सिमगा तक छापों में दस करोड़ की नकली दवाएं मिलीं। ठगी अब चौकाती नही, पर जिस बात ने ध्यान खींचा वो ये कि इन नकली दवाओं के रैपर पर बाकायदा बोल्ड से लिखा था *"नकली से सावधान"*। **आज कल अक्सर झूठ, सच के लिबास मे ही घूमता मिलता है।**

वैसे किस पर भरोसा करें और किससे सावधान रहें, इस पर तो पूरे सप्ताह शेयर बाजार से ले कर संसद  तक हंगामा मचा रहा। "पावर" पर सर्किट लगा,  "ग्रीन" रेड हो गया,  विशाल "एंटरप्राइज" टाइटेनिक की तरह हिचकोले खाने लगा और लगा कि कहीं "पोर्ट" डिपोर्ट न हो जाए। एक पक्ष कह रहा है कि ये सबसे बड़ा कॉर्पोरेट घोटाला है और दूसरा कहता है कि ये षड्यंत्र है, देश पर हमला है। 

इन दो खबरों से 1975 की  राजकपूर और राजेंद्र कुमार स्टारर फ़िल्म "दो जासूस" का टाइटिल साँग याद आ गया - 
*"दो जासूस करें महसूस, के दुनिया बड़ी खराब है।*
*कौन है सच्चा कौन है झूठा, हर चेहरे पे नक़ाब है।*
*जरा सोचो, जरा समझो,जरा संभलके रहिओ जी।।*"

मुझे लगता है कि हसरत जयपुरी के इस गीत की तीसरी लाइन बड़े काम की है, गहरा सबक है, ***"जरा सोचो, जरा समझो,जरा संभलके रहिओ जी"***। ये बात तब भी सही थी जब 1992 में  माजदा का शेयर 20 से 1600 और ए सी सी 200 से 9000 की उड़ान पर था और आज भी सही है जब कोई शेयर 800 के पी ई मल्टीपल पर बिकता है। ये बात तब भी सही होती है जब कोई प्रेत योनियों का भय दिखाकर कर कर्मकांड के आडम्बर से ठगता है और तब भी जब कोई किसी गंजे "बाला" को लहलहाते बालों का झांसा देता है। दरअसल **कुछ अपवाद छोड़ दें तो ज्यादातर धोखे हम किसी और की मक्कारी की वजह से नही, अपने भय और लोभ की वजह से खाते हैं।** थोड़ा सोच समझ से काम लें, थोड़ा संभल के रहें, तो बड़ी तकलीफ से बच सकते हैं। 

**भय और लोभ से मुक्ति असम्भव है परन्तु यदि समाज, देश और संस्कृति के तौर पर कहीं कुछ सुधार करना है तो असम्भव के विरुद्ध प्रयास करना ही होगा।** 

आइये बसंत पंचमी को शुरू हुए और आज माघ पूर्णिमा को समाप्त हो रहे इस सप्ताह हम भी कहीं कुछ, तोला रत्ती ही सही, सुधार का संकल्प लें।

**जय हो।**

- विनय पांडेय

🙏🌷🌷🙏


