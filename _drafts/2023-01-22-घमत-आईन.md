---
title: घूमता आईना
layout: post
last_modified_at: 2023-01-22T12:10:00
author: Vinay Pandey
tags:
- रवि दर्शन
- घूमता आईना
categories:
- दीर्घ
---
(साप्ताहिक समीक्षा - अंक -3)

इस सप्ताह की शुरुआत दूर देश से आई एक खबर से। खबर आई कि फ़िनलैंड के स्कूलों में खबरों पर रोज चर्चा होती है, जिससे बचपन से बच्चे फेक न्यूज पहचानना सीख जाते हैं। पीपली लाइव के जमाने मे सच को झूठ से अलग करने का अभ्यास, बचपन से करना बड़ी बात है, अच्छी बात है। इसी से याद आया कि 1985 में नेहरू बाल संघ के दिल्ली कैम्प में मेरे एक सवाल के जवाब में किरण बेदी जी ने एक बड़े मार्के की सलाह दी थी कि यदि प्रायमरी स्कूल और बाल संस्थाएं बचपन से ट्रैफिक रूल्स सिखाएं, उनके पालन की आदत डालें, तो सड़क दुर्घटनाएं एक चौथाई रह जाये। रोज बहुत सी जानें बच जाए। **निहितार्थ यही कि बड़ी चीजों की शुरुआत जितनी जल्दी की जाए, रास्ता उतना सुगम और परिणाम उतना ही उत्तम मिलता है।** 

बात अभ्यास और उसके प्रभाव की चल रही है तो 16 जनवरी की रायपुर की एक घटना का जिक्र लाजिमी है। छत्तीसगढ़ संस्कृति परिषद द्वारा "रंग श्रीकांत" कार्यक्रम में भोपाल की विहान संस्था द्वारा मंचित नाटक 'दुपहर' की प्रस्तुति के बीच अचानक मंच पर आग लग गई। लेकिन नाटक में कप्तान और बिगुल का अभिनय कर रहे युवा कलाकरों शुभम और रुद्राक्ष ने प्रत्युत्पन्न मति से आग को यूं बुझाया कि दर्शक समझे कि आग लगना नाटक का ही हिस्सा था। बाद में पता चला कि वो तो अप्रत्याशित दुर्घटना थी। जीवन मे यह बहुत महत्वपूर्ण है कि जब कुछ अनचाहा, अचानक घटता है तो हमारी प्रतिक्रिया कैसी होती है। पहले आग की अफवाह से भगदड़ और भगदड़ से कई कई मौतों की खबरें देखी हैं, ऐसे में यह बड़ी खबर है। शायद इसमें सर्कस और अभिनय की दुनिया मे पहले दिन से सिखाये जाने वाले सिद्धांत *"Show must go on"* की भी भूमिका हो।  **साधना की गहराई और व्यक्तित्व की ऊंचाई की परीक्षा विपरीत परिस्थियों में ही होती है।** पर इसके लिए कार्यक्षेत्र में सम्पूर्ण समर्पण जरूरी है।  कुछ ऐसी ही बात सुप्रसिद्ध लेखिका रश्मि बंसल जी के इस सप्ताह के स्तंभ 'नया विचार' में भी आई। वे हिंदुस्तान यूनिलीवर में 42 साल की उम्र में सबसे युवा सी ई ओ बने नितिन परांजपे का उदाहरण देते हुए गुरु मंत्र देती हैं कि *"जो कर रहे हो, मन लगा करो रास्ते खुद खुल जाएंगे।"* पर सावधान भी करती हैं कि *"जब खयाली पुलाव पकाने में ही  मानसिक ईंधन जल रहा हो तो सामने रखे दाल चावल की कदर कहाँ।"*  
वाकई ईंधन की बर्बादी हमारे देश की बहुत बड़ी समस्या है। पहले लगता था कि ये बात सड़क पर बेतहाशा दौड़ते वाहनों में जलते पेट्रोल डीजल जैसे ईंधन और व्यर्थ होती बिजली के लिए जलते कोयले पर लागू होती है। पर अब लगता है कि घरों के बैठकखानों में सपने बुनते युवाओं से ले कर कार्यालयों और मंत्रालयों के नक्कारखानों तक बनाये जाते हवा हवाई किलों और झिलमिलाते दिवास्वप्नों को रोशन करने में खर्च होने वाला मानसिक ईंधन ज्यादा बड़ी त्रसदी है। **साधनों की कमियों का हल कठिन नही है, पर सोच की कमी का हल ढूंढना, बहुत कठिन है।** 

इस सप्ताह आत्ममुग्धता में डूबे सेल्फी कल्चर के चक्कर से जुड़ी  एक मजेदार खबर भी आई। आंध्रप्रदेश के राजमुंदरी स्टेशन में एक युवा वन्देभारत ट्रेन के साथ सेल्फी लेने चढ़ा और ट्रेन चल पड़ी सो 150 किमी दूर विजयवाड़ा जा पहुंचा। 1958 की फिल्म "हम थे वो थी" का दशकों तक लोकप्रिय गीत था - 
"हम थे वह थी और समां रंगीन, 
समझ गए ना तर्रारा..., 
जाते थे जापान पहुँच गए चीन समझ गए न, 
याने याने ...प्यार हो गया।" 
**किसी के प्यार में सुध खो जाएं, ये रूमानी है, पर खुद के खुमार में सुध खो जाएं, बेमानी है।** जरूरी है कि हम गाफिल न हो। 

वैसे आदतों के ऊपर एक रिसर्च भी आई। स्टॉकहोम यूनिवर्सिटी की एक रिसर्च बताती है कि टालमटोल की आदत से रिश्ते बिगड़ते है, अकेला महसूस करते हैं, अवसाद भी बढ़ता है। दूसरी ओर खबर सफलता के सूत्र की भी आई। इस सप्ताह भारतीय क्रिकेट के उभरते सितारे युवा शुभमन गिल के दोहरे शतक की चर्चा के बीच उनके सफर की कहानी आई। पिता ने बताया कि बचपन मे शुभमन रात को बैट बाल के साथ सोते थे। पिता किसान थे, प्रैक्टिस के लिए खेत मे पिच बनवाई और मजदूरों से बॉलिंग कराते थे। पर मुझे जिस बात ने सबसे ज्यादा प्रभावित किया, वो ये की जो शुभमन को आउट करता था उसे वो 100 रुपये इनाम देते थे। ये बड़ी बात है। हम तो उसे भी बर्दाश्त नही कर पाते, जो हमारी बात काटे। हम को तो कोई आउट कर दे तो हम बैट बाल उठा कर मुंह फुला कर, खेल बंद करा देते हैं। ऐसे में आउट करने वाले को इनाम मिले और उसको बच्चा स्वीकार कर ले, ये बड़ी बात है। कबीर ने कहा बहुत पहले था, पर आज भी सच वही है -
*"निंदक नियरे राखिए, आंगन कुटी छवाय,*
*बिन पानी, साबुन बिना, निर्मल करे सुभाय।"*
**शुभमन की सफलता, आउट होने के सच को स्वीकार करने और अपनी गलती से सबक सीखने की सफलता है।**

इस अंक की शुरुआत विदेश से आई एक खबर से की थी, अंत भी ऐसी ही एक खबर से। न्यूजीलैंड की लोकप्रिय प्रधानमंत्री जैसिंडॉ आर्डन ने इस्तीफे की घोषणा की। प्रसिद्धि पीक पर है, प्रतिद्वंदी कोई नही, फिर भी पद छोड़ रहीं हैं। उन्होंने कहा -  "मेरे पास न्यूजीलेंड के विकास में योगदान देने के लिए कुछ नही बचा... अब कोई और जिम्मेदारी ले।" **जगह उस वक्त छोड़ें, जब सब पूछें कि अभी से क्यों छोड़ दिया, न कि उस वक्त जब सब पूछने लगें कि कब छोड़ोगे।** इससे भी महत्वपूर्ण यह कि कार्य तभी तक उत्तम है जब तक वो स्वतः को संतुष्टि दे, समाज की संतुष्टि द्वितीयक होनी चाहिए। **स्व संतुष्टि के भाव से किया कार्य ही कर्ता को, अहंकार के भाव से और आलोचना के प्रभाव से  मुक्ति देता है।** तुलसी बाबा लिख गए *"स्वान्तः सुखाये, रघुनाथ गाथाये।"*

**सच को झूठ से अलग करना और आत्ममुग्धता के रास्ते न भटकना, सब असम्भव है। पर यदि स्व-संतुष्टि के रास्ते कल्याणकारी कार्य करना है तो असम्भव के विरुद्ध इसे सम्भव करना ही होगा।**

जय हो।

- विनय पांडेय

🙏🌷🌷🙏


