---
title: घूमता आईना
layout: post
last_modified_at: 2023-07-02T15:16:00
author: Vinay Pandey
tags:
- रवि दर्शन
- घूमता आईना
categories:
- दीर्घ
---
(साप्ताहिक समीक्षा - अंक 26)
रविवार, जुलाई 2, 2023.

**यह सप्ताह छलांगों और उछालों का रहा।** 

सप्ताह की शुरुआत में ही मानसून ने एक ही छलांग में दिल्ली और मुम्बई को एक साथ छुआ। आंकड़े कहते हैं ऐसा 62 साल बाद हुआ। छत्तीसगढ़ में भी सामान्यतः बस्तर से सरगुजा तक 4-5 दिन में फैलने वाला मानसून इस बार सिर्फ दो दिन में फैल गया। छलांग सेंसेक्स ने भी लगाई और राजनीति ने भी। **पर शुरुआत उन खबरों से जिनने एक बार फिर इंसानी इच्छाशक्ति की छलांग के आगे हर बाधा को बौना साबित कर दिया।** 

पहली ख़बर सोमवार को आई। राजस्थान के 58 वर्षीय डॉक्टर जगवीर सिंह नवम्बर 21 में पूना में 200 किमी साइकिल रेस में खम्बे से टकरा गए। सिर और फेफड़े में चोट के साथ रीढ़ की हड्डी में कई फ्रैक्चर आये। अमेरिका में भी इलाज हुआ लेकिन कमर के नीचे का हिस्सा पैरालिसिस से ग्रस्त बना हुआ है, व्हील चेयर पर हैं, पर विल पावर नहीं खोया। मार्च 22 में ओ पी डी में मरीज देखने शुरू किया। जून में ऑपरेशन शुरू किये और अब तक व्हील चेयर पर बैठे बैठे 100 से ज्यादा ऑपरेशन कर चुके हैं। इरादा अगले साल तक फिर साइकिलिंग करने का है। **वो कहते हैं व्हील चेयर से ज्यादा मजबूत विल पावर होती है।** कुछ ऐसी ही कहानी इसी सप्ताह कालेज की सहपाठी सीमा सिन्हा जी ने मुम्बई से शेयर की। 2021 में उन्हें ब्रेनहैमरेज के अत्यंत प्राणघातक दौरे का सामना करना पड़ा। कोविड का समय, अस्पतालों में जगह नही, जीवन की संभावना 10% से कम, फिर भी परिजनों ने हिम्मत नही हारी,किसी तरह व्यवस्था की, डॉक्टरों ने श्रेष्ठ प्रयास किया, महीनों जद्दोजहत रही और आज वो न केवल कॉलेज ग्रुप में सबसे जिंदादिल और खुशनुमा रूप से सक्रिय हैं और अपनी मधुर आवाज में मौसिकी की खुशबू बिखेर रही हैं बल्कि ब्यूरो ऑफ इंडियन स्टैंडर्ड्स (जिसमे वो पहले संयुक्त निदेशक थीं) के मानकों के हिंदी रूपांतरण के दुरूह कार्य मे सहयोग भी प्रदान कर रही हैं। कुछ ऐसी ही कहानी कालेज के एक और साथी की है जिसने मध्यपूर्व में नौकरी करते हुए स्वास्थ के गंभीर संकट को झेला, पर कभी किसी को अपनी तकलीफ बताई नही। कोविड में तो सभी ने आस पास कोई न कोई विभीषिका देखी। **इसलिए जब लगे कि कोई रास्ता नही, तो इन सबको याद कर लें, हिम्मत खुद ब खुद दिल पर दस्तक देगी।**

इसी क्रम में दूसरी ख़बर हरियाणा के चरखी दादरी की "दादी कूल" के नाम से जानी जाने वाली 106 साल की रामबाई की आई। उन्होंने हाल ही में देहरादून में 18वीं नेशनल ओपन एथलेटिक्स चैंपियनशिप में 85 वर्ष से अधिक की कैटेगरी में 100 मीटर, 200 मीटर और शॉटपुट में गोल्ड मेडल जीता था। बीते दो साल में उन्होंने 14 अलग-अलग इवेंट में देश विदेश में 200 मेडल जीते हैं, विश्व रिकार्ड भी बनाया है। रामबाई कैरियर एथलीट नही थीं। वे पंजाब की मान कौर को देखकर प्रेरित हुई जिन्होंने 100 साल की उम्र में अमेरिकन मास्टर्स गेम में गोल्ड मेडल जीतकर सुर्खियां बटोरीं थी। पोती शर्मिला के कहने पर रामबाई ने एथलेटिक्स से नाता जोड़ा। रामबाई जी की कहानी से ही मुझे हमारे परिसर की युवा बुजुर्ग मैडम इरा पंत जी की कहानी याद आ गई, जो इस स्तम्भ के चौथे अंक में साझा की थी। 

**संकेत यह कि यदि हम अपने चारों ओर फैली उत्साह, जिजीविषा और सकारात्मकता से भरपूर उदाहरणों से प्रेरणा ले सकें तो उससे अच्छा कुछ भी नही, पर यदि ऐसा न भी कर सकें तो जानकारी का प्रसार तो करें, कुछ नही से वह भी अच्छा। जाने कौन सी कहानी से कौन प्रेरित हो जाए और एक नई कहानी बन जाये। ज्ञान अगर निष्क्रिय भी रहे तो भी ज्ञान का होना अज्ञान से बेहतर है।** यह भी कि अगर अभियान में असफल हो जाएं तो भी अनुभव को बांटे।  दुष्यंत ने कहा है-
*"हम इतिहास नहीं रच पाए इस पीड़ा में दहते हैं*
*अब जो धारायें पकड़ेंगे इसी मुहाने आएँगे।"*
**भविष्य को, अतीत का गौरव प्रेरणा देता है और असफलता चुनौती।**

सप्ताह के दौरान सेंसेक्स ने भी छलांग लगाई और शिखर छू लिया। एक बार फिर स्टार्ट अप, यूनिकॉर्न (2000 के बाद स्थापित स्टार्टअप जो एक अरब डॉलर का वेल्युएशन हासिल कर लें) की बात होने लगी है।  निवेशक  **चिंकारा** (अगले 3 साल में यूनिकॉर्न बनने की संभावना) और **चीता** (अगले 5 साल में यूनिकॉर्न बनने की संभावना) ढूंढने की होड़ में हैं। एक बार फिर आम निवेशक मल्टीबैगर्स की तलाश में निकल पड़े हैं। पर इस बीच दुनिया के सबसे मूल्यवान एडटेक होने का दावा करने वाले बायजू के संकटों से घिरे होने की खबरें, इकोनॉमिक टाइम्स / बिजनेस स्टैंडर्ड जैसे वित्तीय विश्लेषण वाले अंग्रेजी अखबारों से निकल कर इस हफ्ते खालिस हिदीं अखबारों तक पहुँच गई। ऑडिटर के अलग होने, ब्लैकरॉक द्वारा वेल्युएशन को आधा किये जाने और  पारदर्शिता के न होने का विवाद डायरेक्टर्स के इस्तीफे तक जा पहुँचा। यह सब उल्लेख इसलिये महत्वपूर्ण है क्योंकि आज के अख़बार में रिजर्व बैंक की फाइनेंशियल स्टेबिलिटी रिपोर्ट के हवाले से खबर है कि जोखिम वाली ई एम आई में मध्यवर्ग की हिस्सेदारी 40% हो गई है। **मुनाफे में तूफान का समय, निवेश में ऐहतियात का समय भी होता है।**

इससे बिल्कुल अलहदा मोर्चे से एक ख़बर और आई। **ख़बर असम्बद्ध परन्तु सबक बिल्कुल एक जैसा।** पिछले कुछ वर्षों में तलाक के मामले काफी बढ़ गए हैं। पिछले छः माह में ही लगभग दो गुना बढ़ गए हैं। सबक यही कि सब हरा हरा दिखने से ही ये न मान लें कि सब अच्छा है। **निवेश शेयर बाजार में करें या संबंधों में, बहुत सोच समझ कर करें। शेयर बाजार से निकलना जितना आसान है, संबंधों से निकलना उतना आसान नही।**

रूस में पिछले सप्ताह हुई बगावत की ख़बर भी इस सप्ताह विश्लेषणों के दायरे में थी। किसी ने कहा कि पुतिन कमजोर हो गए हैं तो किसी ने कहा कि ये पुतिन की ही चाल हो सकती है ताकि कौन किधर है, ठीक से पता चल जाये। पर पूरी तरह से सहमत न होते हुए भी तार्किक स्तर पर मुझे जिसने सबसे ज्यादा प्रभावित किया वो तीन बार के पुलित्जर पुरुस्कार विजेता थॉमस फ्रीडमैन का विश्लेषण था। उनकी ये पंक्तियां गौर करने योग्य हैं  *"मैं पुतिन को पसंद नही करता, लेकिन मुझे अराजकता से और भी डर लगता है ... अगर पुतिन जीतते हैं तो यह रूस की जनता की हार होगी लेकिन अगर पुतिन हार गए तो और उनकी जगह एक अराजक व्यवस्था ले ले, तो कौन जाने यह पूरी दुनिया की हार हो।"* 
**इस टिप्पणी मे संकेत हम सब के लिए भी - कई बार हम आफिस में / समाज में / अपने परिवेश मे, किसी से खफा होते हैं तो चाहते हैं कि बस किसी तरह उससे मुक्ति मिल जाये। परन्तु जब भी ऐसा लगे तो पहले विकल्पों के बारे में अवश्य सोचें।** इसलिये सामान्यतः गृहणियां (जिन्हें बेस्ट मैनेजर माना जाता है), एक काम वाली बाई को निकालने से पहले दूसरी की तलाश शुरू कर देती हैं। **प्रभावी विकल्प ढूंढें बिना जो है उसे बदल देना, कई बार कठिनाई और भी बढ़ा देता है और फिर ऐसे समझौते के लिए मजबूर कर देता है जो वैसे कभी मंजूर न होता।**
 
हमेशा की तरह इस सप्ताह ऐसी भी कुछ खबरें थीं जिन्होंने व्यवस्था की सोच और रवैये पर प्रश्न खड़े किए। 

इस मंगलवार को बाराबांकी निवासी उत्तरप्रदेश सड़क परिवहन निगम के रिटायर्ड ड्राइवर अच्छन, जो अब 83 वर्ष के हैं और लकवाग्रस्त हो बिस्तर पर पड़े हैं, उन्हें 29 वर्ष पूर्व एक भैंस पर गाड़ी चढ़ाने के मामले में गैर जमानती वारंट तामील हुआ। कोई आदमी लगभग 30 साल से वहीं है, फिर वारंट तामीली में इतना विलम्ब क्यों? और अब लकवाग्रस्त स्थिति में 83 वर्षीय व्यक्ति को वारंट तामील करने का औचित्य क्या? **यह न्याय व्यवस्था पर बड़ा प्रश्नचिन्ह है।**

दूसरी ख़बर आई कि दुनिया के चौथे सबसे बड़े रेल नेटवर्क को जो 14000 इंजन खींच रहे हैं, उनमें से सिर्फ 97 में टॉयलेट हैं। जबकि 60000 लोको पायलट में से 1000 महिलाएं हैं। कई में पीने का पानी और बैठने को कुर्सी भी नही है। एक तरफ, राजधानी/ शताब्दी/ वन्देभारत जैसी सुविधायुक्त यात्री गाड़ियां और उनसे टक्कर लेती शेषनाग/ वासुकी/ सुपर वासुकी जैसी मालगाड़ियां और दूसरी तरफ ड्राइवर्स की यह स्थिति। निश्चित ही गार्ड्स की स्थिति कोई बेहतर नही होगी। कानून में कोई प्रतिबंध नही है कि इंजन ड्राइवर और गार्ड्स को मूलभूत मानवीय सुविधाएं नही दी जा सकती और आज के जमाने मे कोई कहे कि इसमें तकनीकी कठनाई है तो उसकी बलिहारी है और अगर कोई कहे कि कुर्सी पर बैठने से नींद आ सकती है तो संसद भवन, नीति आयोग और तमाम दफ्तरों में भी कुर्सियां क्यों तोड़ी जा रही हैं? **यह केवल संवेदनहीनता का मामला है और अगर इतने बड़े सरकारी तंत्र में, जहां संगठित यूनियन हैं, वहां इतने वर्षों बाद यह स्थिति है तो कल्पना कीजिये कि असंगठित क्षेत्र में क्या होगा? इसकी कल्पना भी कठिन है। इसलिए जैसा पिछले दो अंकों में अपील की थी कि जरूरी है कि हम जहाँ हैं, वहां जिम्मेदारी लें और कुछ बेहतर करने का प्रयास करें।** 

मणिपुर से चिंताजनक ख़बरें अभी भी जारी हैं। आज की ग्राउंड रिपोर्ट बता रही है कि 359 शिविरों में 50 हजार लोग खानाबदोश जिंदगी बिता रहे हैं। इन शिविरों में अभी तक 150 बच्चे जन्म ले चुके हैं अधिकांश लड़कों के  नाम लान- नाम्बा और लड़कियों के लानजेनबी रखे जा रहे हैं जो मणिपुरी योद्धाओं से प्रेरित हैं। ये बताता है कि दिल मे टीस कितनी गहरी है। वैसे भी इस सप्ताह की दो खबरें बहुत कुछ गहराई से कहती हैं। एक थी कि एक गांव में सर्च आपरेशन में सेना ने कुछ उग्रवादियों को पकड़ा, पर महिलाओं की भीड़ ने उन्हें छुड़ा लिया और दूसरी खबर थी कि मुख्यमंत्री राज्यपाल से मिलने जाने वाले थे, महिलाओं की भीड़ ने उन्हें रोक दिया। **अफसोस यह कि जब महिलाओं की भीड़ सड़क पर आ जाये और बच्चों के नाम योद्धाओं के नाम पर पड़ने लगे जाएं, तो एक संवेदनशील समाज को जो सिहरन महसूस होनी चाहिये वो सिरे से नदारद है।** सिर्फ एक संपादकीय पढ़ने मिला जिसमे आरक्षण बाबत (जिसके कारण यह आग लगी), हाईकोर्ट की सिंगल बेंच के जजमेंट और उसके बाद सरकार की जल्दबाजी पर सवाल उठाया गया। बाकी सब चुप हैं। समझा जा सकता है कि यह समय दोषारोपण का नही है, पर सच यह भी है कि जिस तरह से खामोशी है उसका निहितार्थ यह है कि आगे भी कोई जवाबदरी तय होना मुश्किल है। **इस सबके बीच एक प्रश्न स्वयं से - यदि यह कोई प्राकृतिक विपदा होती तो राहत कार्यों में सब मदद करते, तो क्यों न आज भी जो राहत शिविरों में हैं, जिनने घर बार खो दिया है, उनकी मदद के लिए हम आगे आएं? कुकी हों या मैतेई, हम तो भारतीयों की तरह आगे आ कर मरहम रखें।** मुझे भी ध्यान तब आया जब ऐसे एक मामले में मैंने नागपुर के डॉक्टर मयंक दातार को अपने स्तर पर एक पहल करते देखा। उनका आभार - अभिनंदन। **यदि पूरे देश से लोग दर्द का रिश्ता बांटेंगे तो समय भले लगेगा पर आपसी नफरत के नश्तर का घाव जरूर भरेगा। यह भी कि मीडिया संस्थान, एन जी ओ आदि इसमें महत्वपूर्ण भूमिका निभा सकते हैं।**

दर्द से परे जाना, उम्र को झुठला देना कठिन है। लालच से दूर रह कर देखभाल कर निर्णय लेना भी कठिन है और दूसरों के दर्द को अपना मानना तो और भी कठिन है। पर बात वही है संतुष्टि और सुकून चाहिए तो यह सब करना ही पडेगा, असम्भव के विरुद्ध भी।

- जय हो।

- विनय पांडेय

🙏🌷🌷🙏


